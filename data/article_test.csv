Text,Category
"বাংলাদেশের রাজনীতিবিদদের সহিংস, লোভী, জঘন্য, নোংরা, হিংসুটে আচরণের কারণে আমাদের পিঠ দেয়ালে ঠেকে গেছে। উন্নয়ন বাধাগ্রস্ত হচ্ছে, এমনকি আমরা বহির্বিশ্বের সামনেও মাথা উঁচু করে দাঁড়াতে পারি না। অথচ আমাদের আছে তুলনাহীন মেধাশক্তি। অর্থনৈতিকভাবে এশিয়ার ব্যাঘ্ররূপে আবির্ভূত হওয়ার সম্ভাবনা থাকা সত্ত্বেও আমরা বারবার কলুষিত রাজনীতির কাছে মার খাচ্ছি।  আমরা এই অসুস্থ রাজনীতি থেকে মুক্তি চাই। আমরা বাঁচতে চাই। আমরা আর কারও হাতের পুতুল হয়ে নাচতে চাই না। এ জন্য আমাদের একজন কেজরিওয়াল দরকার, যিনি এই নষ্ট রাজনীতির কবল থেকে আমাদের উদ্ধার করবেন। যাঁর নীতি, আদর্শ, ভদ্রতা, ধৈর্য ও সহনশীলতার কাছে আমাদের ঔদ্ধত্যপূর্ণ মস্তক নত হয়ে আসবে, আমাদের বিবেক জাগ্রত হবে। যিনি আমাদের রাঘববোয়ালদের দুর্নীতির বিরুদ্ধে রুখে দাঁড়াতে সক্ষম হবেন। যে যায় লঙ্কায়, সে হয় রাবণ—এ মনোভাবের কারণে আমাদের এক পা খাদের কিনারে চলে গেছে। আমাদের একজন কেজরিওয়াল দরকার, যিনি আমাদের খাদের কিনারা থেকে উদ্ধার করবেন। মো. মিলন, ঢাকা।
",politics
"এই প্রতিবেদনে ভবন ধসের কারণ হিসাবে নয়টি বিষয়কে চিহ্নিত করা হয়েছে, যাতে রানা প্লাজার কারখানাগুলোতে অতিরক্তি কাঁচামাল ও কাপড় রাখা এবং ধারণ ক্ষমতার বেশি শ্রমিক নিয়োগের কথাও বলা হয়েছে। এছাড়া নকশা উপেক্ষা করে অনুমোদিক ৬ তলার পরিবর্তে ৯ তলা নির্মাণ, নিম্নমানের নির্মান সামগ্রী ব্যবহার, পিলারের ভারবহন ক্ষমতা যথোপোযুক্ত না থাকা, ফ্লোরগুলোতে জেনারেটর স্থাপন, সেন্ট্রাল এয়ারকন্ডিশনারের জন্য ছাদে বেজমেন্টসহ ‘চিলার’ স্থাপন, কারখানাগুলোতে জেনারেটর ও বয়লারসহ বিপুল পরিমাণে যন্ত্রপাতি স্থাপন এবং একসঙ্গে সব জেনারেটর চালানোর ফলে সৃষ্ট কম্পনকে ভবন ধসের কারণ হিসাবে চিহ্নিত করা হয়েছে প্রতিবেদনে। ভবিষ্যতে এ ধরনের ঘটনা এড়াতে দায়ী বক্তিদের আইনের আওতায় নেয়ারও সুপারিশ করেছে বাংলাদেশ পোশাক প্রস্তুত ও রপ্তানিকারক সমিতি। গত ২৪ এপ্রিল সাভারের নয় তলা ভবন রানা প্লাজা ধসে পড়ে, যার বিভিন্ন তলায় পাঁচটি পোশাক কারখানা ছিল। সাম্প্রতিক বিশ্বের ভয়াবহতম এই ভবন ধসে অন্তত ১ হাজার ১৩০ জনের মৃত্যু হয়েছে, যাদের অধিকাংশই পোশাক শ্রমিক। ভবন ধসের ১০ দিন পর সহ-সভাপতি এসএম মান্নান কচির নেতৃত্বে ১১ সদস্যের এই তদন্ত কমিটি গঠন করে বিজিএমইএ।  বুধবার রাজধানীর কারওয়ান বাজারে বিজিএমইএ ভবনে সংবাদ সম্মেলন করে তাদের প্রতিবেদন প্রকাশ করেন এসএম মান্নান কচি। সংগঠনের সভাপতি আতিকুল ইসলামও এ সময় উপস্থিত ছিলেন। কচি জানান, এই তদন্তের জন্য তারা ঘটনাস্থল পরিদর্শন করে ভবন মালিক, ওই ভবনে থাকা গার্মেন্টগুলোর মালিক, সংশ্লিষ্ট দপ্তর, দোকান মালিক, কর্মকর্তা-কর্মচারী, আশপাশের সাধারণ মানুষের সঙ্গে কথা বলেছেন। “এছাড়া ভবনের স্ট্রাকচারাল ডিজাইন, লে আউট প্ল্যান, পিলার, বিম ও স্লাবের কংক্রিট বুয়েটের পরীক্ষাগারে পরীক্ষা করিয়েছে কমিটি।” কচি বলেন, সবমিলিয়ে তারা ১০০ জনের সাক্ষাৎকার নিয়েছেন। এর মধ্যে ৩৫ জনের মতামত তাদের কাছে গ্রহণযোগ্য বলে মনে হয়েছে। বিজিএমইএর এই সহ-সভাপতি বলেন, পরিদর্শন সাক্ষাৎকার ও পরীক্ষায় দেখা গেছে, ৬ তলা পর্যন্ত নকশার অনুমোদন থাকলেও পরে ৯ তলা করা হয়েছে রানা প্লাজা। বাণিজ্যিক ব্যবহারের কথা বলে নির্মিত হলেও সেখানে বানানো হয়েছে কারখানা। রানা প্লাজার মূল পিলারগুলোর আকার ছিল ২০ ইঞ্চি বাই ২০ ইঞ্চি। ‘কংক্রিট স্ট্রেন্থ’ ছিল ২ হাজার ৩০০ পিএসআই। প্রতিটি ফ্লোর ছিল ২০ হাজার বর্গফুটের। অথচ এ ধরনের ভবনের ক্ষেত্রে তা ৩৫০০ পিএসআই হওয়ার কথা বলে জানান তিনি। “এ রকম নিয়মবহির্ভূত ভবনে ফাটল দেখা দেওয়ার পর তা বিশেষজ্ঞ প্রকৌশলীদের দিয়ে যথাযথভাবে পরীক্ষা না করিয়ে গার্মেন্ট মালিকদের কারখানা চালু রাখতে চাপ দেওয়ার জন্য ভবন মালিককে ভবন ধস ও হতাহতের জন্য দায়ী করা যায়। একইসঙ্গে বিজিএমইএর নির্দেশনা উপেক্ষা করে ঝুঁকিপূর্ণ ভবনে কারখানা চালু রাখায় কারখানা মালিকরাও দায়ী।” এছাড়া দায়িত্ব যথাযথভাবে পালন না করায় ভবন অনুমোদন কর্তৃপক্ষ ও কলকারখানা পরিদর্শন পরিদপ্তরও সমানভাবে দায়ী বলে প্রতিবেদনে উল্লেখ করা হয়। রানা প্লাজা ধসের ঘটনায় পুলিশ ভবন মালিক সোহেল রানা ও ওই ভবনে থাকা পোশাক কারখানা ইথার টেক্সের মালিক আনিসুর রহমান, ফ্যান্টম অ্যাপারেলস ও ফ্যান্টম ট্যাকের মালিক আমিনুল ইসলাম, নিউ ওয়েভ বটমের মালিক মাহমুদুর রহমান তাপস এবং নিউ ওয়েভ স্টাইলের মালিক বজলুস সামাদ আদনানকে ইতোমেধ্যে গ্রেপ্তার করা হয়েছে। তাদের বিরুদ্ধে ফৌজদারী কার্যবিধি ও ইমারত আইনে দুটি মামলা হয়েছে। গ্রেপ্তার করা হয়েছে সাভার উপজেলার পৌর নির্বাহী প্রকৌশলী এমতেমাম হোসেন, সহকারী প্রকৌশলী আলম মিয়া ও রানা প্লাজা নির্মাণের বিষয়টি তদারকির দায়িত্বে থাকা প্রকৌশলী আবদুর রাজ্জাক খানকেও। এস এম মান্নান কচি বলেন, “২৩ এপ্রিল রানা প্লাজার তৃতীয় তলার পিলারের একটি আনুভূমিক ও দুটি খাড়া ফাটল দেখা দেয়। এ খবর পেয়ে বিজিএমইএর পক্ষ থেকে ওই ভবনের কারখানাগুলো বন্ধ রেখে ইমারত বিশেষজ্ঞদের দিয়ে ভবন পরীক্ষা করিয়ে তারপর কারখানা চালুর পরামর্শ দেওয়া হয়। কিন্তু কারখানা মালিকরা তা না শুনে ভবন মালিকের কথায় কারখানা চালু রাখার সিদ্ধান্ত নেন।” প্রতিবেদনে বলা হয়, ভবন ধসের দিন ২৪ এপ্রিল সকালে ভবন মালিক সোহেল রানা নিজে উপস্থিত থেকে শ্রমিকদের কাজে যোগ দিতে উদ্বুদ্ধ করেন এবং নিজেও ওই ভবনে তার অফিসে যান। ৯টা ১৫ মিনিটে বিদ্যুৎ চলে যাওয়ার পর জেনারেটরগুলো চালু করা হয় এবং সাড়ে ৯টার মধ্যে ভবনটি বিকট শব্দ করে ‘প্যান কেক আকারে’ ধসে পড়ে। এই ভবন ধসের কারণে পোশাক শ্রমিকদের হতাহতের ঘটনায় বিজিএমইএর দায় কতোটা- সাংবাদিকদের এমন প্রশ্নের জবাবে সভাপতি আতিকুল ইসলাম বলেন, “আমরা আমাদের দায়িত্ব পালন করেছি। সুতরাং বিজিএমইএ কোন দায় নেই।” তিনি বলেন, “এই তদন্তের মাধ্যমে বিজিএমইএ প্রকৃত কারণ উদঘাটনের চেষ্টা করেছে। আমরা এই ঘটনায় ক্ষতিগ্রস্থদের পুনর্বাসনের চেষ্টা করছি। প্রয়োজনীয় সব উদ্যোগ নিচ্ছি।” আগামীতে যাতে আর এ ধরনের ঘটনা না ঘটে সেজন্য সব কারখানার ‘স্ট্রাকচারাল ডিজাইন’, ‘লে আউট’ পরীক্ষা করা হচ্ছে বলেও জানান তিনি। “যারা সময়মত মানসম্মত ভবনে কারখানা স্থাপনে ব্যর্থ হবে তাদের ক্ষেত্রে প্রয়োজনীয় ব্যবস্থা নেওয়া হবে। আমরা চেষ্টা করছি নিরাপদ কর্মপরিবেশ সৃষ্টি করার।”
",politics 
"গতকাল রোববার নৌ নিরাপত্তা সপ্তাহের শুরুর দিনেই পটুয়াখালীর গলাচিপায় লঞ্চডুবিতে অন্তত ১২ জনের মৃত্যুর দুঃসংবাদ পত্রপত্রিকায় শিরোনাম হয়েছে। জানা গেছে, লঞ্চটির নকশা, কারিগরি ও কাঠামোগত নির্মাণে ত্রুটি ছিল। আর তা ছাড়া, এই কালবৈশাখীর মৌসুমে ঝড়ের আশঙ্কা বিবেচনায় রাখা উচিত ছিল। লঞ্চমালিক ও তাঁর কোম্পানি এসব ব্যাপারে সচেতন থাকলে হয়তো এত যাত্রীকে ডুবে মরতে হতো না। এই মর্মান্তিক লঞ্চডুবির জন্য মালিকপক্ষই মূলত দায়ী। এই লঞ্চ গত ২৭ জানুয়ারি অপর একটি লঞ্চের ধাক্কায় ডুবে গিয়েছিল। একই মালিকের অপর একটি লঞ্চও দুবার ডুবেছে। বারবার লঞ্চডুবি নিছক দুর্ঘটনা হতে পারে না। তাই মালিক ও কোম্পানি কর্তৃপক্ষের অবহেলা পরিমাপের জন্য ভালো অনুসন্ধান দরকার। আমাদের দেশের একশ্রেণীর লঞ্চমালিকের ব্যবসার একমাত্র উদ্দেশ্য যেভাবে হোক অতিমুনাফা হাতানো। যাত্রীদের জীবন-মরণ তাঁদের কাছে কোনো ব্যাপার নয়। তা না হলে ১৯৮৩-৮৫ সালের বাতিল হয়ে যাওয়া নকশায় তৈরি লঞ্চ কীভাবে নদীতে নামানো হয়? নৌপরিবহন কর্তৃপক্ষের অবহেলাও এ ধরনের লঞ্চডুবির জন্য অনেকাংশে দায়ী। তাদের নজরদারি কোথায়? লঞ্চটির ছাদে অতিরিক্ত যাত্রী ছিল। নিয়মবহির্ভূতভাবে হ্যাচ ঢাকনা খোলা রাখায় খোলে পানি ঢুকে পড়ে এবং লঞ্চটি দ্রুত ডুবে যায়। লঞ্চ চলাচলে নৌপরিবহন কর্তৃপক্ষের নিয়ন্ত্রণ না থাকায় লঞ্চমালিকেরা বেপরোয়া হয়ে উঠছেন। ফলে নিরীহ যাত্রীদের অসহায়ভাবে মরতে হচ্ছে। নৌ নিরাপত্তা সপ্তাহ উপলক্ষে হয়তো অনেক ঢাকঢোল পেটানো হবে। কিন্তু মালিকদের লঞ্চ পরিবহনের নিয়মকানুন, লঞ্চ নির্মাণে অনুমোদিত নকশা ও নির্মাণ কৌশল মেনে চলতে বাধ্য করার ব্যবস্থা করতে না পারলে যাত্রীদের জীবনের নিরাপত্তা নিশ্চিত করা যাবে না। নৌপরিবহন কর্তৃপক্ষের নজরদারি শক্তিশালী করাই হতে হবে অন্যতম প্রধান দায়িত্ব। যাঁরা নিয়ম ভেঙে লঞ্চ বানাবেন, যাত্রী পরিবহনের নিয়মকানুন মানবেন না, তাঁদের বিরুদ্ধে আইন অনুযায়ী ব্যবস্থা গ্রহণ করতে হবে। নভেম্বর মাস পর্যন্ত ঝড়-বৃষ্টি-দুর্যোগ লেগেই থাকবে। এই সময় নৌপথ নিরাপদ রাখার বিশেষ উদ্যোগ দরকার।",politics
"আমাদের মহান ভাষা আন্দোলন থেকে শুরু করে ১৯৬২ সালের শিক্ষা আন্দোলন, ১৯৬৬ সালে ছয় দফা আন্দোলন, ১৯৬৯ সালের গণ-অভ্যুত্থান, ১৯৭১ সালের মহান মুক্তিযুদ্ধের সব গণতান্ত্রিক আন্দোলনে নেতৃত্ব দিয়েছেন ছাত্ররা, আজকের আমাদের প্রধানমন্ত্রী ইডেন কলেজ ছাত্র থাকা অবস্থায় তিনি ছাত্র সংসদের নেতৃত্ব দিয়েছেন। তোফায়েল আহমেদ, মতিয়া চৌধুরী, মাহমুদুর রহমান মান্না, রাশেদ খান মেনন, আ স ম আবদুর রবের মতো ব্যক্তিরা একসময় ডাকসুর ভিপি ছিলেন। নব্বইয়ের স্বৈরাচার গণ-আন্দোলনের সময়ও বিভিন্ন পাবলিক বিশ্ববিদ্যালয় ও কলেজে ছাত্র সংসদ কার্যকর ছিল। কিন্তু ১৯৯০ থেকে ২০১৪ সাল দীর্ঘ দুই যুগেরও বেশি সময় অনেক বিশ্ববিদ্যালয়ে ছাত্র সংসদ নির্বাচন করা হচ্ছে না, যার কারণে আজকে মেধাবী শিক্ষার্থীরা রাজনীতিতে আসছেন না। তাই সব বিশ্ববিদ্যালয় ও কলেজে খুন, রাহাজানি, সন্ত্রাসী ও মাস্তানি বৃদ্ধি পাচ্ছে। ১৯৯১ সালের নির্বাচনের পর দেশে আর ছাত্র সংসদ নির্বাচন দেওয়ার সাহস বিএনপি সরকার করেনি। এরপর ১৯৯৬ সালের নির্বাচনের পরও আওয়ামী লীগ সরকার আগের সরকারের অবস্থানে ছিল। ২০০১ সালের নির্বাচনের পর তারাও আগের অবস্থানে ছিল। ২০০৮ সালের নির্বাচনের পরও বাংলাদেশ আওয়ামী লীগ ছাত্র সংসদ নির্বাচন দিতে পারেনি। ছাত্র সংসদ নির্বাচন না হলেও বিভিন্ন কলেজ-বিশ্ববিদ্যালয়ে জরিপ করলে দেখা যাবে, ঠিকই ছাত্রদের থেকে বছরে লাখ লাখ টাকা ফি আদায় করা হচ্ছে। তাই শিক্ষামন্ত্রীকে বলব, ৫ জানুয়ারির নির্বাচনের পর আপনারা দ্বিতীয় মেয়াদে সরকার গঠন করেছেন, যা নিয়ে কিছুটা হলেও সংশয় আছে। তাই সব কলেজ-বিশ্ববিদ্যালয়ে একসঙ্গে ছাত্র সংসদ নির্বাচন দিয়ে ছাত্রদের অধিকার ফিরিয়ে দিন এবং ওই সংশয় দূর করুন। মো. ইলিয়াছ, শিক্ষার্থী সাউথ সন্দ্বীপ কলেজ, সন্দ্বীপ।",politics
"চট্টগ্রাম, মার্চ ১৫ (বিডিনিউজ টোয়েন্টিফোর ডটকম)- দেশের অর্থনীতি স্থিতিশীল রয়েছে বলে দাবি করেছেন অর্থ উপদেষ্টা এবি মির্জ্জা আজিজুল ইসলাম। তিনি বলেন, ""মধ্যবর্তী সূচকগুলোর অগ্রগতি, ঋণ প্রবাহ, আমদানি ও রপ্তানি হার, আয়, মজুরি ও শ্রম সরবরাহ বৃদ্ধির পরিসংখ্যানগুলো বিবেচনা এনে বলা যায় দেশে অর্থনৈতিক স্থিতিশীলতা বিরাজ করছে।"" শনিবার চট্টগ্রাম সার্কিট হাউজে প্রাক বাজেট আলোচনা সভা শেষে সাংবাদিকরা সাবেক উপদেষ্টা ও রেগুলেটরি রিফর্মস কমিশনের চেয়ারম্যান আকবর আলি খানের মন্তব্য সম্পর্কে দৃষ্টি আকর্ষণ করলে অর্থ উপদেষ্টা এ কথা বলেন। 'দেশে নিরব দুর্ভিক্ষ চলছে'- শুক্রবার জাতীয় প্রেসক্লাবে এক গোলটেবিল বৈঠকে আকবর আলি খানের এই মন্ত্যবের সঙ্গে দ্বিমত প্রকাশ করে বিভিন্ন অঞ্চলের উপর পরিচালিত বিভিন্ন সংস্থার জরিপ উল্লেখ করে তিনি বলেন, ""দেশে মজুরি বৃদ্ধি পেয়েছে ১৭ দশমিক ৫ শতাংশ। সে পরিমাণ মুদ্রাস্ফীতি ঘটেনি। তাহলে অবস্থা এতটা খারাপ হল কিভাবে?"" অর্থ উপদেষ্টা বলেন, ওই মন্তব্য তার (আকবর আলি খান) নিজের ব্যক্তিগত মতামত। অপর এক প্রশ্নের জবাবে তিনি বলেন, আগামী বছরের বাজেট প্রণয়নের ক্ষেত্রে দেশে সা",business
"৪৮ বছর ধরে বাংলাদেশের ঘরে ঘরে সমাদৃত মিল্ক ভিটা। মানুষের পুষ্টি রক্ষায়, খাদ্যনিরাপত্তায় ও দারিদ্র্য বিমোচনে মিল্ক ভিটার অবদান অনন্য। একদিকে রোগীর পথ্য ও শিশুখাদ্য সরবরাহের নিশ্চয়তা, অন্যদিকে দরিদ্র ও প্রান্তিক কৃষকের জীবিকার ব্যবস্থা—এ মহতী কাজে নিয়োজিত মিল্ক ভিটা। দেশে সমবায় বিপ্লবের মাধ্যমে প্রান্তিক চাষিদের আর্থসামাজিক অবস্থার উন্নয়নের লক্ষ্যেই মিল্ক ভিটার সৃষ্টি হয়েছিল। মিল্ক ভিটা একক কোনো ব্যবসায়ী-উদ্যোক্তার প্রতিষ্ঠান নয়। এটি জাতীয় সমবায় প্রতিষ্ঠান, যার সঙ্গে প্রত্যক্ষ ও পরোক্ষভাবে সম্পৃক্ত ১৩ লক্ষাধিক সমবায়ী ও তাঁদের পরিবার। তাঁরাই মিল্ক ভিটার প্রাণ। তাঁদের পরম স্নেহে লালিত-পালিত হচ্ছে হাজার হাজার উন্নত জাতের গাভি। এসব গাভির দুই থেকে আড়াই লাখ লিটার দুধ দীর্ঘ গ্রামীণ রাস্তা বা নদীপথ পাড়ি দিয়ে ট্রাক্টর, নৌকা, ট্রলার বা ট্রলিযোগে মিল্ক ভিটার কাছে পৌঁছে দেন সমবায়ীরা। অতঃপর এ দুধ মিল্ক ভিটার শীতাতপনিয়ন্ত্রিত ট্যাংকারে দুই-চার শ কিলোমিটার সড়ক-মহাসড়ক অতিক্রম করে আসছে ঢাকায়। বাংলাদেশে পাস্তুরিত দুধ উৎপাদনের সূচনা মিল্ক ভিটার হাতেই। মিল্ক ভিটার ভোক্তা শিশু, শিক্ষার্থী, বৃদ্ধ, রোগী, চিকিৎসকসহ সব শ্রেণী-পেশার মানুষ। প্রতিদিন দুই হাজার প্রাথমিক সমবায় সমিতির এক লাখ খামারি গড়ে কমবেশি দুই থেকে আড়াই লাখ লিটার দুধ মিল্ক ভিটায় সরবরাহ করেন। এ দুধ প্রক্রিয়াজাত হয়ে প্যাকেটজাত তরল দুধ, ঘি, মাখন, দই, আইসক্রিম হিসেবে ঢাকাসহ বিভিন্ন শহরে ভোক্তাদের কাছে যায়। সেনাবাহিনীসহ বিভিন্ন জাতীয় ও আন্তর্জাতিক প্রতিষ্ঠান মিল্ক ভিটার নিয়মিত গ্রাহক। গরুর দুধ উচ্চ পুষ্টিমানসম্পন্ন খাদ্য, যা শিশু, রোগী, বৃদ্ধসহ সাধারণ মানুষের জীবনধারণের অপরিহার্য উপাদান। বিশেষ করে শিশুদের স্বাস্থ্যরক্ষা ও শিক্ষার্থীদের মেধা গঠনে এবং প্রাপ্তবয়স্কদের ক্যালসিয়ামের অভাব পূরণে দুধ আবশ্যকীয়। ফরমালিন ও ভেজালের আতঙ্কে মানুষ যেখানে ফলমূল খাওয়া বন্ধ বা কমিয়ে দিয়েছে, সেখানে বিশুদ্ধ দুধই একমাত্র অবলম্বন। দুধেই রয়েছে শিশুদের দৈহিক ও মানসিক বিকাশ, প্রাপ্তবয়স্কদের শরীরের ক্ষয়পূরণ এবং রোগ প্রতিরোধের ক্ষমতা। বিশুদ্ধ দুধ সরবরাহের প্রতিষ্ঠান হিসেবে মিল্ক ভিটার ওপর সবার আছে ব্যাপক আস্থা। শুধু দুধ উৎপাদন নয়, পাশাপাশি মিল্ক ভিটা ঋণের মাধ্যমে গাভি সরবরাহ, বিনা মূল্যে চিকিৎসাসেবা, প্রতিষেধক ও ওষুধ সরবরাহ এবং কৃত্রিম প্রজননের মাধ্যমে দেশে শ্বেত বিপ্লব ঘটাচ্ছে। জনগণের প্রাণপ্রিয় প্রতিষ্ঠান মিল্ক ভিটা সাম্প্রতিক অবরোধ ও হরতালে এখন স্থবির। শিশু, শিক্ষার্থী এবং রোগীদের কাছে পৌঁছানো যাচ্ছে না দুধ। রোগীদের দুর্ভোগ, শিশুদের কান্না এবং শিক্ষার্থীদের বেদনা কি সংশ্লিষ্ট অবরোধকারীদের বিবেককে নাড়া দিচ্ছে না? অথচ দুধের নিরবচ্ছিন্ন সরবরাহ পাওয়া মৌলিক মানবিক অধিকার। অবরোধের কারণে খামারিরা দুধ সরবরাহ করতে না পেরে অবলীলায় নদী-নালা, খালে-বিলে দুধ ফেলে দিচ্ছেন। শুধু চট্টগ্রামের পটিয়ায় দৈনিক চার-পাঁচ হাজার লিটার দুধ ফেলে দিচ্ছেন খামারিরা। সড়কপথে নিরাপত্তাঝুঁকির কারণে মিল্ক ভিটার দুধ সংগ্রহ ও বিতরণ নেটওয়ার্ক সম্পূর্ণ ভেঙে পড়েছে। অবরোধে শুধু খামারিদের ক্ষতি নয়, দুধ পরিবহনে নিয়োজিত শ্রমিকদের মজুরি, দুধ বিক্রির সঙ্গে জড়িত পরিবেশক এবং তাঁদের কর্মচারীদের বেতন-ভাতাও বন্ধ। এভাবে মিল্ক ভিটার সঙ্গে সম্পৃক্ত বিভিন্ন পর্যায়ের সুবিধাভোগী ব্যক্তি ও শ্রেণীর জীবিকার পথ বন্ধ হয়ে আছে। এমনকি গোখাদ্য সরবরাহ বন্ধ থাকায় গবাদিপশুর খাদ্যসংকট দেখা দিয়েছে। গোখাদ্যের সংকটে পড়ে খামারিরা অসহায় এবং তাঁদের পালিত অবলা পশুরাও এখন নিরুপায়। এখন সারা দেশে পরীক্ষার মৌসুম। এ সময় শিক্ষার্থীদের দুধ পানের প্রবণতা বাড়ে। কিন্তু দুধ না খেয়ে শিক্ষার্থীরা ছুটছে পরীক্ষার হলে। এ পুষ্টিহীনতা অনিবার্যভাবে বয়ে আনবে মেধাহীনতা। হরতাল-অবরোধে বিভিন্ন পর্যায়ে ক্ষতি বিশ্লেষণ করে দেখা গেছে, দৈনিক মিল্ক ভিটার আর্থিক ক্ষতি ৫০ লাখ টাকা, সমবায়ী কৃষকদের ক্ষতি ৩০ লাখ টাকা, সমিতির কর্মচারীদের বেতন-ভাতা বন্ধজনিত ক্ষতি চার লাখ টাকা, দুধ পরিবহনকারী শ্রমিকদের মজুরি বন্ধজনিত ক্ষতি ৪.৫ লাখ টাকা, পরিবেশকদের আর্থিক ক্ষতি ৪.২৬ লাখ টাকা, খুচরা বিক্রেতাদের আর্থিক ক্ষতি ১০.৭০ লাখ টাকা, ভ্যানচালক-শ্রমিকদের মজুরি বন্ধজনিত ক্ষতি ২.৫ লাখ টাকা। এভাবে প্রতিদিন সম্মিলিত আর্থিক ক্ষতি দাঁড়ায় এক কোটি পাঁচ লাখ টাকা। তরল দুধের এ সংকটে অপরিহার্যভাবে গুঁড়া দুধের আমদানি ও ব্যবহার বেড়ে যাবে। গুঁড়া দুধে ভেজাল, তেজস্ক্রিয়তা ও মেলামিনের ঝুঁকি থাকে। দেশের জনসংখ্যার মাথাপিছু দৈনিক দুধের প্রাপ্তি মাত্র ৬০-৭০ মিলিলিটার অথচ ন্যূনতম চাহিদা ২৫০ মিলিলিটার। অব্যাহত অবরোধে ক্ষতিগ্রস্ত সমবায়ীরা গাভি পালন এবং দুধ উৎপাদন থেকে সরে দাঁড়ালে হারিয়ে যাবে সম্ভাবনাময় এ শিল্প। অথচ কৃষিজমি সাশ্রয় এবং পরিবেশ রক্ষার জন্য দুগ্ধ শিল্প বিকাশের বিকল্প নেই, যা পরিবেশবান্ধব শিল্প। যেখানে ইটভাটার লেলিহান শিখায় গ্রামগঞ্জে পরিবেশ বিপন্ন, সেখানে একমাত্র দুগ্ধ শিল্পের মাধ্যমে জাতির স্বাস্থ্যরক্ষা এবং দূষণমুক্ত পরিবেশের নিশ্চয়তা সম্ভব। ১৯৯০ সাল থেকে মিল্ক ভিটা এযাবৎ ১০০ কোটি ৪২ লাখ লিটার কাঁচা তরল দুধ সমবায়ীদের কাছ থেকে সংগ্রহ করে মূল্য বাবদ তাঁদের হাতে তুলে দিয়েছে দুই হাজার ২৫২ কোটি ৪২ লাখ টাকা। একই সঙ্গে সম্পূরক দুগ্ধ মূল্য (প্রণোদনা) দিয়েছে ৭৪ কোটি ৫২ লাখ টাকা। মিল্ক ভিটার সামনে অনেক স্বপ্ন, অনেক প্রত্যাশা। কিন্তু আছে পর্বতপ্রমাণ প্রতিকূলতা। সে প্রতিকূলতা ডিঙিয়ে কোমলমতি শিশু, কিশোর, শিক্ষার্থী ও রোগীদের জীবন, মেধা ও স্বাস্থ্যরক্ষার স্বার্থে সংশ্লিষ্ট সবাইকে মানবিকতার চেতনা নিয়ে এগিয়ে আসার বিনীত অনুরোধ জানাচ্ছি এ ক্রান্তিলগ্নে। মোহাম্মাদ মুনীর চৌধুরী: ব্যবস্থাপনা পরিচালক, মিল্ক ভিটা। ",business
"বাংলাদেশ পাবলিক সার্ভিস কমিশনের (পিএসসি) দায়িত্ব পরীক্ষার মাধ্যমে যোগ্য ও মেধাবী প্রার্থী বাছাই করে সরকারি শূন্য পদে পদায়ন, বিভিন্ন কায়দা-কৌশলে অযোগ্যদের চাকরি দেওয়া নয়। কিন্তু অর্পিত দায়িত্ব পালনে প্রতিষ্ঠানটি যে বারবার ব্যর্থতার পরিচয় দিচ্ছে, তা এখন দিবালোকের মতো স্পষ্ট। বিসিএস প্রশ্নপত্র ফাঁস, মৌখিক পরীক্ষায় দলীয় লোকদের নম্বর বেশি দেওয়া পিএসসির পুরোনো ব্যাধি বলেই অনেকে মনে করেন। এবার পিএসসি ৩৪তম বিসিএস পরীক্ষা নিয়ে যে কাণ্ড করেছে, তাতে তাদের কাণ্ডজ্ঞান নিয়েই প্রশ্ন উঠেছে। অস্বীকার করার উপায় নেই যে বিসিএস পরীক্ষার্থীদের ক্ষুব্ধ হওয়ার যথেষ্ট কারণ আছে। আগে যে পদ্ধতিতে ফল প্রকাশ করা হতো, তাতে প্রিলিমিনারি, লিখিত ও মৌখিক পরীক্ষায় উত্তীর্ণ হওয়ার পরই কোটা পদ্ধতির মাধ্যমে চূড়ান্ত ফল ঘোষণা করা হতো। অর্থাৎ, পরীক্ষার্থীকে চাকরি পেতে হলে পরীক্ষার সব ধাপ পেরিয়েই যেতে হতো। কিন্তু এবার প্রিলিমিনারিতেই কোটা পদ্ধতি প্রয়োগের কারণে একজন সাধারণ প্রার্থী ৮০ পেয়েও উত্তীর্ণ হতে পারেননি। আবার বিশেষ কোটায় ৫০ নম্বর পেয়েও উত্তীর্ণ হয়েছেন। এই চরম অন্যায় মানতে পারেননি বলেই মেধাবী পরীক্ষার্থীরা আন্দোলনে নেমেছেন। পিএসসি বলেছে, আগের পদ্ধতিতে অনেক কোটার পদ শূন্য থাকত বলেই নতুন পদ্ধতি চালু করা হয়েছে। শূন্য কোটা পূরণের জন্য ভিন্ন উপায় বের করা যেতে পারে। বিকল্প তালিকা হতে পারে। কিন্তু পিএসসি পাসা করাদের ফেল এবং ফেল করাদের পাস করাতে পারে না। ফল প্রকাশের পর গত দুই দিনে ঢাকা ও ঢাকার বাইরে পরীক্ষার্থীরা যে সংক্ষুব্ধ প্রতিক্রিয়া দেখিয়েছেন, তার দায় পিএসসিকেই নিতে হবে। এমনিতেই বিসিএস পরীক্ষায় কোটা পদ্ধতি নিয়ে পরীক্ষার্থীদের মধ্যে ব্যাপক ক্ষোভ আছে। পিএসসির অপরিণামদর্শী সিদ্ধান্ত সেই ক্ষোভকে আরও উসকে দিয়েছে। আমরা মনে করি, স্বাধীনতার ৪২ বছর পর বিসিএসের বর্তমান কোটা পদ্ধতি নিয়ে নতুন করে ভাবার সময় এসেছে। কেননা, কোটা পদ্ধতির লক্ষ্য ছিল সমাজের পিছিয়ে পড়া জনগোষ্ঠীকে সামনে এগিয়ে আনা। কিন্তু সেই কাজ করতে গিয়ে মেধাবী পরীক্ষার্থীদের বঞ্চিত করা যাবে না। তত্ত্বাবধায়ক সরকারের আমলে পিএসসি বিসিএস চাকরিতে কোটা পদ্ধতির পুনর্বিন্যাসের যে উদ্যোগ নিয়েছিল, তা বাস্তবায়িত হলে পরীক্ষার্থীদের যেমন রাস্তায় নামতে হতো না, তেমনি জনপ্রশাসনের দক্ষতা-যোগ্যতা প্রশ্নবিদ্ধ হতো না। তবে আন্দোলনের নামে রাস্তা বন্ধ কিংবা গাড়ি ভাঙচুর করার বিষয়টি কোনোভাবেই গ্রহণযোগ্য হতে পারে না। শান্তিপূর্ণ উপায়ে প্রতিবাদ করতে সমস্যা কোথায়? জনজীবন ব্যাহত হয় এমন কোনো কর্মসূচি নেওয়ার কোনো সুযোগ নেই। যারা রাষ্ট্রের জনপ্রশাসনের দায়িত্ব নিতে আগ্রহী, তাদের কাছ থেকে দেশবাসী বিশৃঙ্খলা নয়, দায়িত্বশীল আচরণই প্রত্যাশা করে।",politics
"ঢাকা, ফেব্র“য়ারি ২৮ (বিডিনিউজ টোয়েন্টিফোর ডটকম) - বিপিএলের সেমিফাইনালে বরিশাল বার্নার্সের খেলার যৌক্তিকতা ব্যাখ্যা দেয়ার সংবাদ সম্মেলন জন্ম দিয়েছে আরো অনেক প্রশ্নের। মঙ্গলবার মিরপুর শের-ই-বাংলা জাতীয় ক্রিকেট স্টেডিয়ামে প্রথম সেমিফাইনাল শেষে ডাকা ঐ সংবাদ সম্মেলনে বিপিএল গভর্নিং কাউন্সিলের সদস্য সচিব সিরাজউদ্দিন মোহাম্মদ আলমগীরের সঙ্গে উপস্থিত ছিলেন ম্যাচ রেফারি মাইক প্রক্টর। প্রক্টর অবশ্য নতুন কিছু বলেননি। সোমবার গভীর রাতে বিপিএল গভর্নিং কমিটির পাঠানো বিজ্ঞপ্তিই আরেকবার শুনিয়েছেন শুধু। তিনি বলেন, “গত দুই দিনে অনেক বিভ্রান্তি তৈরি হয়েছে। সে কারণে টেকনিক্যাল কমিটির সভায় অনেক আলোচনা করে আমাদের একটি সিদ্ধান্ত নিতে হয়েছে।” “সিদ্ধান্ত নিতে যথেষ্ট সময় লেগেছে। তবে আমি মনে করি আমরা সঠিক সিদ্ধান্ত নিয়েছি,” যোগ করেন তিনি। সংবাদ সম্মেলনে আলমগীর নিজেদের ভুল-ভ্রান্তির কথা অকপটে স্বীকার করেন। এ প্রসঙ্গে বিপিএল গভর্নিং কাউন্সিলের সভাপতি গাজী আশরাফ হোসেন লিপু এবং বিসিবি সভাপতি আ হ ম মুস্তফা কামালের বক্তব্যকে ‘ব্যক্তিগত’ হিসেবে মনে করেন তিনি। চট্টগ্রাম কিংসের পৃষ্ঠপোষক প্রতিষ্ঠান এস কিউ গ্র“পের অন্যতম কর্ণধার সামির কাদের চৌধুরী ‘বিপিএলকে জুয়ার আসর’ হিসেবে দাবী করলেও তা মানতে নারাজ আলমগীর। তিনি বলেন, “এটা সামির কাদের চৌধুরীর ব্যক্তিগত মতামত। টুর্নামেন্টের নিরাপত্তা নিশ্চিত করতে আমরা যথাসাধ্য উদ্যোগ নিয়েছি।” “সামির কাদের লিখিত কোনো অভিযোগ করেননি। মুখে কেউ কোনো অভিযোগ করলে তা নিয়ে তো কিছু করার নেই,” যোগ করেন তিনি। সোমবার সন্ধ্যায় গাজী আশরাফ সাংবাদিকদের জানিয়েছিলেন, “লিগ পর্বে পয়েন্ট সমান থাকা তিনটি দল নিজেদের মধ্যে ছয়টি ম্যাচ খেলেছে। এর মধ্যে ঢাকা গ্ল¬্যাডিয়েটর্স ৩টি, চট্টগ্রাম কিংস দুটি এবং বরিশাল বার্নার্স একটি ম্যাচ জিতেছে। নিট রান রেটে চট্টগ্রামের চেয়ে এগিয়ে থাকলেও তিন দলের মুখোমুখি লড়াইয়ে পিছিয়ে থাকায় বাদ পড়বে বরিশাল।” অথচ সোমবার গভীর রাতে বিপিএল গভর্নিং কাউন্সিল এক বিবৃতিতে জানায়, চতুর্থ দল হিসেবে বরিশাল বার্নার্সই খেলবে সেমিফাইনালে। বরিশাল বার্নার্স (রান রেট ০.১৭৮) ও চট্টগ্রাম কিংস (রান রেট ০.০৭৮) নিজেদের মধ্যে একটি করে ম্যাচ জিতেছে। তাই রান রেটে এগিয়ে থাকায় শেষ চারে যাবে বরিশাল বার্নার্স। বাইলজের ২১ এর ৮ এর দুই নম্বর ও এক নম্বর উপধারার অংশ বিশেষ মিলিয়ে এই সিদ্ধান্ত নেয়া হয়েছে। সংবাদ মাধ্যমে ভুলের ব্যাখ্যা দেয়ার পর গাজী আশরাফের আর গভর্নিং কাউন্সিলের সভাপতি পদে থাকার নৈতিক অধিকার আছে কিনা জানতে চাইলে তা এড়িয়ে যাওয়ার চেষ্টা করেন আলমগীর। তিনি বলেন, “তিনি ব্যক্তিগত মতামত দিয়েছেন, কমিটির কারো সঙ্গে আলোচনা করেন নি।” সোমবার রাতে বিসিবি সভাপতি মুস্তফা কামালও একটি টেলিভিশন অনুষ্ঠানে বলেন, চট্টগ্রাম কিংস সেমিফাইনালে খেলবে। তার বক্তব্যের ব্যাপারে জানতে চাইলে আলমগীর “তিনি যদি কোনো দলকে পছন্দ করেন” বলার পরই দুয়োধ্বনি শুরু হলে সংবাদ সম্মেলন সেখানেই শেষ করে তিনি প্রক্টরকে নিয়ে কক্ষ ত্যাগ করেন। বিডিনিউজ টোয়েন্টিফোর ডটকম/এএনএম/এএআর/২০১২ঘ.",sports
"কয়েক দিন আগে দুর্নীতি দমন কমিশনের একজন দায়িত্বশীল ব্যক্তি ট্রান্সপারেন্সি ইন্টারন্যাশনাল বাংলাদেশ (টিআইবি) নামক সংস্থাটিকে অভিযুক্ত করলেন। তিনি বললেন, টিআইবি বিদেশ থেকে আনা টাকা গবেষণায় কতটা ব্যয় করছে, তার স্বচ্ছতা নিয়ে প্রশ্ন আছে। সময় হলে সংস্থাটির মুখোশ উন্মোচন করা হবে বলেও একটি সভায় তিনি ঘোষণা করেন। এ বক্তব্যটি নিয়ে আলোচনার ঝড় বয়ে যায়। এটা স্বীকৃত যে টিআইবি বিদেশি অনুদানপুষ্ট একটি সংস্থা। আর এ অনুদান আসে সরকারের সম্মতি নিয়ে। তা ছাড়া সংস্থাটির আয়-ব্যয়ের ওপর যেকোনো সময় অনুসন্ধান চালানোর ক্ষমতা দুদকের রয়েছে। এ জন্য কোনো ‘উপযুক্ত সময়ের’ অপেক্ষায় থাকার আবশ্যকতা অনেকের কাছে বোধগম্য নয়। আশার কথা, টিআইবিও এ ধরনের যেকোনো তদন্ত অনুষ্ঠানের উদ্যোগকে স্বাগত জানিয়েছে। তবে এ প্রসঙ্গে উল্লেখ করতে হয় যে একটি স্বাধীন দুর্নীতি দমন কমিশন প্রতিষ্ঠার জন্য টিআইবিসহ দেশের সুশীল সমাজ সব সময় সোচ্চার ছিল। উন্নয়ন-সহযোগীরা বৈদেশিক সাহায্যপ্রাপ্তির সঙ্গে স্বাধীন দুদক গঠনকে শর্তাধীন করেছিল একপর্যায়ে। সময়াবদ্ধ করেছিল তাদের শর্তের প্রতিপালন। বর্তমান রূপে দুদক প্রতিষ্ঠার ইতিবৃত্ত অল্প দিন আগের কথা। দুদক গঠনের পরও একে শক্তিশালী করতে সেই উন্নয়ন-সহযোগী আর দেশের সুশীল সমাজ বরাবর সক্রিয় অবদান রেখে চলছে। দুদকের ক্ষমতা খর্বের যেকোনো চেষ্টার বিরুদ্ধে প্রতিবাদী হয়েছে তারা। তবে দুদকের ব্যর্থতা কিংবা সীমাবদ্ধতা নিয়ে টিআইবি কিংবা সুশীল সমাজ কিছু কথা বললে তা দুর্নীতিবিরোধী অভিযানের বিরুদ্ধে যায় না; বরং সরকারি নিয়ন্ত্রণমুক্ত হতে দুদকের জন্য সহায়ক হয়। দুদক অতীতে কখনো সরকারি নিয়ন্ত্রণমুক্ত ছিল না। এটা বাস্তব। আর এখনো তা নেই। এটাকেও অসত্য বলার সুযোগ দেখা যায় না। তদন্তাধীন এ বিষয়ে দায়িত্বশীল মহলের আগাম মন্তব্য তদন্তকে প্রভাবিত করতে পারে বলে অনেকে আশঙ্কা করেন। দুদক বিষয়টি অস্বীকার করলেও বাস্তবতা তাই। আলোচ্য বিতর্কের সূচনা দুদককে একটি প্রায় অকার্যকর সংস্থা হিসেবে ট্রান্সপারেন্সি ইন্টারন্যাশনালের এক গবেষণা প্রতিবেদনকে কেন্দ্র করে। প্রতিবেদনে যে মতামত এসেছে, তা অপ্রিয়; সন্দেহ নেই। তবে অসত্য কি না, সেটা নিয়ে বিতর্ক হতে পারে। কিন্তু এর সঙ্গে ভিন্নমত পোষণ করতে গিয়ে অসহিষ্ণু",politics
"দিনে অন্তত একবার হলেও লগ-ইন করা হয় ফেইসবুকে, তারপরও হয়ত অনেকেরই মনে নেই আজ ৪ ফেব্রুয়ারি, ফেইসবুকের দশম জন্মদিন। অনেকেই বলেন, ফেইসবুক এখন নাকি শুধু একটি ওয়েবসাইট নয় বরং পৃথিবীর ১০০ কোটির বেশি মানুষের দৈনন্দিন জীবনের অংশ। সদ্য কৈশোর পেরোনো কয়েকজন তরুণের ছোট্ট একটা স্বপ্নই যে একটা সময় পরিণত হবে বিশ্বের বৃহত্তম সামাজিক যোগাযোগের সাইটে সেটাই বা ভেবেছিলেন ক’জন! হারভার্ডের এক ডরমিটরির ছোট্ট ঘরে বসে ফেইসবুকের শুরুটা করেছিলেন পাঁচ তরুণ; মার্ক জাকারবার্গ, এডওয়ার্ডো স্যাভেরিন. অ্যান্ড্রু ম্যাকালাম, ডাস্টিন মস্কোভিটজ আর ক্রিস হিউজ। সেই ডরমিটরির ছোট্ট ঘর ছেড়ে ফেইসবুক পরিবার এখন পুরো পৃথিবী জুড়ে। অথচ সেই ফেইবুকের অনেক মজার তথ্যই হয়তো জানা নেই অনেকের। জন্মদিন উপলক্ষ্যে না হয় এবার জেনেই নেয়া হল তার কয়েকটি। ১. ফেইসবুকের রং নীল কেন? : ফেইসবুকে শুধু নীল রংয়ের ছড়াছড়ি কেন? নীল পছন্দের রং না হলে দোষটা দিতে হবে জাকারবার্গকেই। ‘নচ্ছাড়’ এই কণিষ্ঠতম বিলিয়নেয়ার একেবারেই চেনেন না লাল আর সবুজ রং। কারণ আর কিছুই না, তিনি কালার ব্লাইন্ড। জাকারবার্গের কাছে সবচেয়ে উজ্জ্বল রং হচ্ছে নীল। ফেইসবুকের বদৌলতে নীল রংটা এখন এতটাই জনপ্রিয় যে ফেইসবুকের নীলের সঙ্গে মিল রেখে নেইলপলিশও বানিয়েছে প্রতিষ্ঠানটি। ফেইসবুক ক্যাম্পাস স্টোরে নাকি দেদারসে বিক্রিও হয় ‘সোশাল বাটারফ্লাই ব্লু’ শেইডের সেই নেইলপলিশ।     ২. ৭০ ভাষার ফেইসবুক: ৭০টিরও বেশি ভাষায় ব্যবহার করা যায় ফেইসবুক। এমনকি আছে ফেইসবুকে ইংরেজিতে লেখা আইকনগুলো উল্টো করে দেখার অপশনও। নিউজফিডের ডান দিকে নিচে আছে পছন্দের ভাষা ঠিক করে নেওয়ার অপশন। বিশ্বাস না হলেও সেখান গিয়েই দেখুন না, খুঁজে পান কিনা উল্টো করে লেখা ইংরেজির অপশনটি।     ৩. জাকারবার্গের ফ্যাশন সেন্স: ফেইসবুকের এই সহপ্রতিষ্ঠাতাকে নিয়ে তর্ক বিতর্কের অভাব নেই। কিন্তু মজার ব্যাপার হচ্ছে কণিষ্ঠতম বিলিয়নেয়ার হয়েও কর্পোরেট ড্রেস কোড তথা স্যুট-টাই পরার প্রথা তিনি মানেন না বললেই চলে। ধূসর রংয়ের টি-শার্ট অথবা হুডি ছাড়া জাকারবার্গের দেখা পাওয়া একেবারেই দুষ্কর। এর কারণ? আজ কি পরবেন সেটা ভাবার সময় নেই জাকারবার্গের, বরং ফেইসবুক নিয়ে আজ কি করবেন তা নিয়েই তার সব ব্যস্ততা। তাই সময় বাঁচাতে স্যুট-টাই বাদে জাকারবার্গের পছন্দ টি-শার্ট আর হুডি। গণমাধ্যমের সামনে জাকারবার্গ স্যুট-টাই পরে হাজির হয়েছিলেন স্রেফ দুই-একবার। একবার বারাক ওবামার সঙ্গে এক ইভেন্টে যোগ দিয়েছিলেন তিনি। আর তখন মার্কিন প্রেসিডেন্ট বেশ গর্ব করেই বলেছিলেন, “আমিই সেই ব্যক্তি যে মার্ককে স্যুট পরিয়েই ছাড়লো!”     ৪. ইয়াহুকে না: সালটা ২০০৬। ২২ বছর বয়সী জাকারবার্গের মালিকানায় তখন ফেইসবুকের ২৫ শতাংশ শেয়ার। ১০০ কোটি ডলার দিয়ে সে সময় ফেইসবুক কিনে নিতে চেয়েছিল তৎকালীন ওয়েব জায়ান্ট ইয়াহু! সেবার ইয়াহুকে না বলে দিয়েছিলেন জাকারবার্গ। কারণ, বুঝে উঠতে পারছিলেন না কি করবেন এত টাকা দিয়ে। জাকারবার্গ যে তখন ভুল করেননি তা আর বলার অপেক্ষা রাখে না। ফেইসবুকের মূল্য এখন সাড়ে ১৩ হাজার কোটি ডলার।   ৫. ফেইসবুকে ফটো বন্যা: প্রতিদিন গড়ে ৩৫ কোটি ফটো ফেইসবুকে আপলোড করেন এর ব্যবহারকারীরা। ২০১৩ সালের প্রথম ৯ মাসে প্রায় ২৫০০ কোটি ফটো আপলোড করা হয়েছে সোশাল নেটওয়ার্কিং সাইটটিতে। প্রতি সেকেন্ডে আপলোড হয় গড়ে ৪ হাজার ফটো। ৬. সংবিধান লিখতে ফেইসবুক: অবিশ্বাস্য হলেও সত্যি সংবিধান লিখতে ফেইসবুকের শরণাপন্ন হয়েছিল আইসল্যান্ড সরকার। ২০০৮ এবং ২০০৯ সালের বিশ্বব্যাপী অর্থনৈতিক মন্দার কারণে আইসল্যান্ডের জন্য নতুন সংবিধান লেখার স্বিদ্ধান্ত নিয়েছিল দেশটির সরকার। আর এজন্য ফেইসবুকের মাধ্যমেই দেশটির নাগরিকদের মতামত আর পরামর্শ নেওয়ার প্রকল্প শুরু করেছিলেন আইসল্যান্ডের আইন প্রণেতারা। তবে শেষ পর্ন্ত ধোপে টেকেনি সেই প্রকল্প। বিভিন্ন কারণে ২০১৩ সালের মাঝামাঝি সময়ে প্রকল্পটি বন্ধ করে দেয় দেশটির রাজনীতিবিদরা।     ৭. বাড়াবাড়ি সবখানে: সাম্প্রতিক এক জরিপ অনুযায়ী ফেইসবুকে ব্রিটিশদের পোস্ট করা ফটোগুলোর তিন-চতুর্থাংশতেই নাকি হয় মাতাল অবস্থায় অথবা মদের বোতল হাতে ছিলেন কেউ না কেউ। তবে এটাও ঠিক ফেইসবুকের আর সবকিছুর মতো এক্ষেত্রেও একটু বাড়িয়ে বলা হতে পারে। ৮. টুইটারে মনোযোগ নেই জাকারবার্গের: একটা সময় মনে হয়েছিল এই বুঝি ফেইসবুককে টপকে গেল টুইটার। ফেইসবুকের একসময়ের এই প্রতিদ্বন্দ্বী মাইক্রোব্লগিং সাইটটি এখন অনেক পিছিয়ে ফেইসবুকের তুলনায়। টুইটারের মোট ২০০ কোটি ব্যবহারকারীর মধ্যে আছেন ফেইসবুকের সহ-প্রতিষ্ঠাতা মার্ক জাকারবার্গও। তবে টুইটার নিয়ে জাকারবার্গের কোনো মাথাব্যথা নেই। মাইক্রোব্লগিং সাইটটিতে যোগ দেওয়ার পর থেকে মোটে ১৯বার টুইট করেছেন তিনি। ২০১২ সালে একবার, আর ১৮বার ২০০৯ সালে। ৯. ফেইসবুক বাউন্টি হান্টিং: অন্যান্য প্রযুক্তিকেন্দ্রিক প্রতিষ্ঠানের মতো ফেইসবুকেরও আছে ‘বাউন্টি হান্টিং প্রোগ্রাম’। ফ্রিল্যান্স সিকিউরিটি রিসার্চাররা নিয়মিত চিরুনি অভিযান চালান সাইটটির কোডের উপর। কোনো বাগের সন্ধান পেলেই মেলে সর্বনিম্ন ৫০০ ডলার থেকে শুরু করে সাড়ে ৩৩ হাজার ডলারের নগদ পুরস্কর। ১০. বিচ্ছেদেও ফেইসবুক: বিচ্ছেদেও বিকল্প নেই ফেইসবুকের। ব্রিটিশ লিগাল ফার্ম ‘ডিভোর্স অনলাইন’-এর প্রতিবেদন অনুযায়ী ২০১১ সালে ব্রিটিশ আদালতের এক তৃতীয়াংশ বিয়েবিচ্ছেদের আবদনে আবেদনকারীরা বলেছেন ফেইসবুকের কথা। জীবনের হাসি-ঠাট্টাগুলোতে যেখানে ফেইসবুক না হলেই না নয়, বিচ্ছেদেও যে তার বিকল্প নেই সে আর বলার অপেক্ষা রাখে না বৈকি।
",tech
"রোজা রাখার উদ্দেশ্যে শেষ রাতে উষা উদয়ের আগে যে পানাহার করা হয়, তা সেহরি হিসেবে পরিচিত। ‘সেহরি’ উর্দু শব্দ, মূল আরবি ‘সুহুর’; এর শাব্দিক অর্থ নিদ্রাভঙ্গ, ঘুম থেকে জেগে ওঠা, রাত্রি জাগরণ প্রভৃতি। রোজা পালনের জন্য সুবহে সাদিকের আগে ভোররাতে যা কিছু খাওয়া হয়, একে উর্দুতে সাহরি আর আরবিতে সুহুর বলা হয়। প্রচলিতভাবে সেহ্্রি এ-দেশীয় উচ্চারণ। রোজা পালনের জন্য সেহরি খাওয়া সুন্নত ও অধিক পুণ্যের কাজ। ক্ষুধা না থাকলেও রমজান মাসে শেষ রাতে যে খাবার খাওয়া হয়, তা-ই সেহরি। সামান্য একটু পানি পান করাকেও সেহরি হিসেবে গণ্য করা হয়। সেহরি খাওয়ার মধ্যে রাসুলুল্লাহ (সা.)-এর সুন্নতের ওপর আমল করা হয়। সেহরি খাওয়ার মধ্যে অফুরন্ত রহমত, বরকত, নিয়ামত ও কল্যাণ আছে। তাই নবী করিম (সা.) বলেছেন, ‘তোমরা সেহরি খাও, কারণ সেহরি খাওয়ার মধ্যে বরকত নিহিত রয়েছে।’ (বুখারি ও মুসলিম) সেহরি খাওয়ার মাধ্যমে রোজা রাখার শক্তি অর্জিত হয়। সেহরি খেলে রোজাদার সহজে দুর্বল ও মনোবলহীন হয়ে পড়েন না, সারা দিন দীর্ঘ সময়ের উপবাস বা অনাহারে থাকলেও কর্মঠ থাকার প্রাণশক্তি আসে এবং সিয়াম পালন সহ্যসীমার মধ্যে থাকে। রমজান মাসে শেষ রাতে ক্ষুধা না থাকলেও অন্তত দু-একটি খুরমা বা খেজুর অথবা অন্য কোনো জিনিস খাবেন। কিছু না হলে একটু পানি পান করবেন। এতে সুন্নত আদায় হয়ে যাবে। পেট ভরে সেহরি খাওয়া জরুরি নয়, সামান্যই যথেষ্ট। নবী করিম (সা.) বলেছেন, ‘যদি কিছু না জোটে তবে একটি খেজুর এবং এক গ্লাস পানি পান করো।’ হাদিস শরিফে বর্ণিত আছে, ‘তোমরা সেহরি খাও! যদি তা এক ঢোঁক পানিও হয়।’ অন্যত্র বলা হয়েছে, ‘তোমরা সেহরি খাও! যদিও তা এক লোকমা হয়।’ রমজান মাসে সেহরি যথাসম্ভব দেরি করে খাওয়া ভালো। তবে সুবহে সাদিকের আগে রাতের শেষ ভাগে সেহরি খাওয়া মুস্তাহাব বা পছন্দনীয়। রোজাদার ব্যক্তির যেন সাধ্যাতীত কোনো কষ্ট না হয়, এ জন্য রাসুলুল্লাহ (সা.) সেহরিকে সুন্নত এবং বিলম্বে সেহরি গ্রহণ করাকে মুস্তাহাব ঘোষণা করেছেন। সেহরি খাওয়ার আসল সময় সূর্যাস্ত থেকে সুবহে সাদিক পর্যন্ত যে কয় ঘণ্টা সময়, তার ছয় ভাগের শেষ ষষ্ঠ ভাগ। যদি কেউ এর আগে ভাত খান; কিন্তু চা, পান ইত্যাদি এ ষষ্ঠাংশে করেন, এতেও মুস্তাহাবের সওয়াব পাবেন। যদি শেষ রাতে ঘুম না ভাঙে এবং এ জন্য সেহরি খেতে না পারেন, তাহলে সেহরি না খেয়ে রোজা রাখবেন। সেহরি না খাওয়ার কারণে রোজা ছেড়ে দেওয়া বড়ই গুনাহর কাজ। যদি নিদ্রা বা অন্য কোনো কারণে কেউ সেহরি খেতে না পারেন, তাহলে সেহরি না খাওয়ায় তাঁর রোজার কোনো ক্ষতি হবে না। যতক্ষণ পর্যন্ত সুবহে সাদিক না হয় অর্থাৎ পূর্ব দিগন্তে সাদা বর্ণ না দেখা যায়, ততক্ষণ পর্যন্ত সেহরি খাওয়া দুরস্ত আছে। সুবহে সাদিক হয়ে গেলে তারপর আর কিছু খাওয়াদাওয়ার সুযোগ নেই। সেহরি খাওয়ার সময়সীমা সম্পর্কে পবিত্র কোরআনে ইরশাদ হয়েছে, ‘আর তোমরা পানাহার করো, যতক্ষণ না কালো রেখা থেকে ভোরের শুভ্র রেখা পরিষ্কার দেখা যায়। অতঃপর রাত পর্যন্ত রোজা পূর্ণ করো।’ (সূরা আল-বাকারা, আয়াত: ১৮৭) রাসুলুল্লাহ (সা.) স্বয়ং সেহরি খেয়েছেন এবং অন্যদের খাওয়ার জন্য তাগিদ দিয়েছেন। সাহাবায়ে কিরামও সেহরি খেয়ে রোজা রাখতেন। এ সম্পর্কে সাহাবি হজরত জায়িদ ইবনে সাবিত (রা.) বলেছেন, ‘আমরা রাসুলে করিম (সা.)-এর সঙ্গে খেয়েছি।তাঁকে জিজ্ঞাসা করা হলো, সেহরি ও নামাজের মধ্যে (ফজরের) কী পরিমাণ সময় ছিল? তিনি উত্তরে বললেন, “৫০ আয়াত তিলাওয়াতের সমান।”’ মোটকথা, সেহরি দেরিতে খাওয়া উত্তম। আগেভাগে খেয়ে নেওয়া সুন্নতের বরখেলাফ। মহানবী (সা.) বলেছেন, ‘সেহরি বরকতময়, আল্লাহ তোমাদের যা দান করেছেন, তা তোমরা ত্যাগ করো না।’ সেহরির সময় আরামের ঘুম পরিহার করে জাগ্রত হওয়া আল্লাহর সন্তুষ্টি অর্জনের একটি প্রকৃষ্ট উদাহরণ ও ইবাদত। এতে শেষ রাতে ওঠার অভ্যাস হয়। কেননা শেষ রাতে আল্লাহর রহমত অবিরাম ধারায় বর্ষিত হতে থাকে। এ সময় আল্লাহ প্রেমিকেরা সৃষ্টিকর্তার কাছে কায়মনোবাক্যে মোনাজাত, নফল নামাজ, পবিত্র কোরআন তিলাওয়াত ও জিকিরে লিপ্ত থাকেন। এ সময়টি আল্লাহর পক্ষ থেকে মাগফিরাত বা ক্ষমা লাভের সর্বোত্তম সময়। সেহরির সময় জাগ্রত হওয়ার দ্বারা রোজার প্রতি বান্দার আগ্রহের বহিঃপ্রকাশ ঘটে। সেহরির ফজিলত সম্পর্কে বর্ণিত আছে, নিশ্চয়ই আল্লাহ ও তাঁর ফেরেশতারা সেহরি গ্রহণকারীদের জন্য দোয়া করে থাকেন। নবী করিম (সা.) বলেছেন, ‘যে ব্যক্তি সেহরি খায়, তার ওপর আল্লাহ ও তাঁর ফেরেশতারা রহমত বর্ষণ করেন।’ (তাবারানি) রমজান মাসে রোজাদার ব্যক্তি যদি নিয়মিত সেহরি না খান, তাহলে অত্যন্ত ক্লান্ত-শ্রান্ত-অবসন্ন হয়ে পড়বেন। ফলে পরের দিন রোজা রাখার সাহস হারিয়ে ফেলবেন এবং কাহিল হয়ে পড়তে পারেন। পক্ষান্তরে ওই রোজাদার ব্যক্তি যদি শেষ রাতে পরিমাণমতো সেহরি খেয়ে পুরো দিন না খেয়ে থাকার প্রস্তুতি গ্রহণ করেন, তবে তিনি শারীরিক ও মানসিকভাবে মজবুত থাকেন এবং অতিশয় ক্ষুধায় তেমন কষ্ট পাবেন না। এখানে সেহরি খাওয়ার গুরুত্ব ও উপকারিতা খুঁজে পাওয়া যায়। রাসুলুল্লাহ (সা.) সেহরি ও ইফতারের সীমা নির্ধারণ করে উম্মতের জন্য রোজা পালন সহজ করে দিয়েছেন। তাই রোজাদারদের সময়মতো মাহে রমজানে সেহরি খেয়ে রোজার বরকত ও পুণ্য লাভ করা উচিত। ড. মুহাম্মদ আবদুল মুনিম খান: বিশ্ববিদ্যালয়ের সহযোগী অধ্যাপক, গবেষক ও কলাম লেখক। dr.munimkhan@yahoo.com
",religion
"বাঁশের বেষ্টনির ভেতরে পোড়া বইয়ের কালো অঙ্গার থেকে অসহায়ের মত তাকিয়ে আছে ‘আধপোড়া’ কিছু বই। উল্টোপাশে আফসার ব্রার্দাস ও খান ব্রাদার্স এর নম্বর প্লেট ও সাইনবোর্ডের নাম ফলক আগুনের উত্তাপে গলে গেছে। রোববার রাতে আগুনের ভয়ংকর জিভের আঁচড় যেখানে লেগেছিলো সেই পাশে পাঠক সমাবেশের বিক্রয়কর্মিরা তাদের পোড়া স্টলকে ধুয়েমুছে পরিস্কার করছিলেন। তার ঠিক পাশেই দাঁড়িয়ে ছিলেন শিরীন পাবলিকশন্স এর প্রকাশক মামুন খান ইউসুফজী। তার চোখ অশ্রুসজল। এ অগ্নিকাণ্ডের ঘটনায় প্রতিক্রিয়া ব্যক্ত করতে গিয়ে বিষাদমাখা কণ্ঠে তিনি বিডিনিউজ টোয়েন্টিফোর ডটকমকে বলেন, “ছয় লাখ টাকার মত বই পুড়েছে আমার। এই ক্ষতি অপূরণীয়। “সংস্কৃতি মন্ত্রী আবুল কালাম আজাদ এসেছিলেন। তিনি ক্ষতিপূরণের আশ্বাস দিয়ে গেছেন। বাংলা একাডেমী তদন্ত কমিটি করবে বলছে। কিন্তু এটাতো শুধু আর্থিক ক্ষতি নয়। এবার আমার প্রকাশনীর সমস্ত বই ছিলো স্টলে। সব পুড়ে গেছে।” আরেকজন প্রকাশক জানালেন, টাকার বিনিময়ে কাগজ কিনেছিলেন, কাগজ বিক্রি করে আবার টাকা তুলবেন ঘরে এই প্রত্যাশায়। এখন সেই কাগজ পুড়ে ছাই। রোববার রাত একটার দিকে বাংলা একাডেমী প্রাঙ্গণে অমর একুশের গ্রন্থমেলার একটি অংশে আগুন লেগে ২৫টি প্রকাশনা সংস্থার স্টল পুড়ে যায়। বৈদ্যুতিক গোলোযোগ থেকে এ অগ্নিকাণ্ড ঘটে থাকতে পারে বলে ফায়ার সার্ভিসের ধারণা। তবে এই অগ্নিকাণ্ডের ঘটনাকে নাশকতা বলে মনে করছেন প্রকাশকদের অনেকেই। সোমবার বেলা তিনটায় মেলার ফটক খুলে দেওয়ার পরপরই মেলা প্রাঙ্গনে ঢুকতে শুরু করেন উৎসুক দর্শনার্থী ও বইপ্রেমীরা। তারা সবাই ভিড় করেন বাংলা একাডেমীর নতুন ভবনের পাশে যে স্থানটিতে আগুনে পুড়েছে ২৫ টি প্রকাশনীর স্টল সেখানটায়। ‘ধীরেন্দ্রনাথ চত্বর’ নামের মেলার এই অংশে এখন শুধুই ছাই আর ছাই। এদিকে বাংলা একাডেমী সূত্র জানায়, রোববার রাতের আগুনে পুড়ে যাওয়া স্টলের মধ্যে ২৫টি বেসরকারি প্রকাশনা সংস্থা ও দুটি সরকারি প্রতিষ্ঠান। বেসরকারি প্রকাশনা প্রতিষ্ঠানের মধ্যে রয়েছে- রূপ প্রকাশনী, সিদ্দিকীয়া, শিরীন, পারিজাত, বর্ণবিচিত্রা, শূর্ধণ্য, মুক্তদেশ, গদ্যপদ্য, পলল, পলাশ, জয়তী, কিশোর ভূবন, চারুলিপি, কাশবন, দি রয়েল পাবলিকেশনস, ঘাস ফুল নদী, নিমফিয়া, ঐক্য, গাজী প্রকাশনী, জ্যোস্না, শৈলী, গতি, পাঠক সমাবেশ, বিউটি বুক হাউস ও হাসি প্রকাশনী। পাঁচ মিনিট স্তব্ধ মেলা রোববার রাতের অগ্নিকাণ্ডের ঘটনায় সোমবার বিকালে বাংলা একাডেমী প্রাঙ্গণে পাঁচ মিনিটের জন্য নীরবতা পালন করা হয়। পূর্ব ঘোষণা অনুযায়ী আগুনে ক্ষতিগ্রস্তদের প্রতি সমবেদনা জানিয়ে বিকেল সাড়ে পাঁচটা থেকে পাঁচটা পঁয়ত্রিশ মিনিট পর্যন্ত নীরবতা পালন করা হয়। এসময় প্রকাশক ও বিক্রেতারা বিক্রি বন্ধ করে দাঁড়িয়ে নীরবতা পালন করেন। এরপরই ক্ষতিপূরণের দাবিতে একটি মৌন মিছিল বের করেন ক্ষতিগ্রস্ত প্রকাশক ও স্বত্ত্বাধিকারীরা। এ প্রসঙ্গে ভাষাচিত্রের খন্দকার মনিরুল ইসলাম বলেন, “আমার ভাইয়ের স্টল আগুনে পুড়ে গেছে, আর আমি দেদারসে বিক্রি করছি। এটা মেনে নিতে কষ্ট হচ্ছে। ব্যবসায়িক কারণে পুরো দিন বন্ধ করতে না পারলেও পাঁচ মিনিট বিক্রি বন্ধ করে তাদের প্রতি আমাদের সমবেদনা জানিয়েছি।” তদন্ত কমিটির কাজ শুরু অগ্নিকাণ্ডে ক্ষতিগ্রস্ত প্রকাশনা সংস্থাগুলোর ক্ষয়ক্ষতি নিরূপণের জন্য মেলা কমিটির সদস্য সচিব ও বাংলা একাডেমীর পরিচালক শাহিদা খাতুনের নেতৃত্বে পাঁচ সদস্যের একটি কমিটি গঠন করা হয়েছে। এই কমিটিতে আছেন একাডেমীর প্রধান গ্রন্থাগারিক (ভারপ্রাপ্ত) মোবারক হোসেন, মেলা কমিটির সদস্য হাসান আরিফ, ফরিদ আহমেদ ও আলমগীর শিকদার লোটন। এই কমিটি ইতিমধ্যে কাজ শুরু করেছে বলে জানিয়েছেন কমিটির সদস্য ফরিদ আহমেদ (প্রকাশক, সময় প্রকাশন)। তিনি বিডিনিউজ টোয়েন্টিফোর ডটকমকে বলেন, “আমরা এরই মধ্যে একটি সভা করেছি। এই সভায় উপস্থিত ছিলেন আগুনে পুড়ে যাওয়া স্টলগুলোর বেশ কয়েকজন প্রকাশক।তাদের সঙ্গে মত বিনিময় শেষে সিদ্ধান্ত হয়েছে ক্ষতিগ্রস্তরা মঙ্গলবার বিকাল পাঁচটার মধ্যে তাদের ক্ষয়ক্ষতির প্রতিবেদন জমা দেবেন। “এরপর আমরা সন্ধ্যায় সেই প্রতিবেদন নিয়ে চূড়ান্ত সভা করবো। এরপর বুধবার এই প্রতিবেদনের ভিত্তিতে ক্ষতিপূরণ দেওয়ার বিষয়টি চূড়ান্ত করা হবে।” ফরিদ আহমেদ আরো জানান, ক্ষয়ক্ষতির প্রেক্ষিতে সুপারিশ প্রণয়ন ও বাস্তবায়নসহ সার্বিক প্রতিবেদন প্রণয়নের জন্য মেলা কমিটির সদস্য ও বাংলা একাডেমীর পরিচালক (গসফো) অপরেশ কুমার ব্যানার্জীকে আহ্বায়ক করে ৬ সদস্যবিশিষ্ট আরেকটি কমিটি গঠন করা হয়েছে। এছাড়া অগ্নিকাণ্ডের কারণ উদ্ঘাটনে বাংলা একাডেমীর সচিব মোহাম্মদ আলতাফ হোসেনকে আহ্বায়ক করে ৬ সদস্যের একটি কারিগরি কমিটি গঠন করা হয়। এই কমিটি স্বাক্ষ্য-প্রমাণ সাপেক্ষে পুঙ্খানুপুঙ্খ তদন্ত করে অগ্নিকাণ্ডের কারণ বিষয়ে বিশেষজ্ঞ মতামত দেবে। আগামী তিন দিনের মধ্যে এই কমিটিকে  প্রতিবেদন দাখিল করতে বলা হয়েছে।এই কমিটিও শিঘ্রই কাজ শুরু করবে। প্রকাশকদের সংবাদ সম্মেলন এদিকে, ক্ষতিগ্রস্ত প্রকাশকদের সঙ্গে সংহতি প্রকাশ করে মঙ্গলবার বিকালে সংবাদ সম্মেলন ডেকেছে প্রকাশকদের সব কয়টি সমিতি। তারা জানায়, মঙ্গলবার বিকেল পাঁচটায় মেলার তথ্যকেন্দ্রের সামনে এ সংবাদ সম্মেলন অনুষ্ঠিত হবে। সোমবারের মেলা অগ্নিকাণ্ডের পরও মেলায় সোমবার ভালোই বিক্রি হয়েছে বলে জানা গেছে। প্রকাশকরা জানালেন, মেলার এখন শেষ সময় । এ সময় প্রত্যেকবারই ভালো বিক্রি হয়। এবারো তার ব্যতিক্রম হয় নি। তবে আগুনে ২৭টি স্টল পুড়ে যাওয়ায় এ বিক্রিতে আনন্দ নেই। অবসর প্রকাশনীর ব্যবস্থাপক মাসুদ রানা বলেন, “এর আগে মেলায় যেমন বিক্রি হয়েছে, আজো তেমটি হয়েছে। তবে আগুনে যাদের স্টল পুড়ে গেছে তাদের জন্য খারাপ লাগছে।” শব্দশিল্পের শরিফুর রহমান বলেন, রোববার যেমন বিক্রি হয়েছিল, আজ তার চেয়ে কিছুটা ভালো বিক্রিবাট্টা। অন্যপ্রকাশের বিক্রয়কর্মী শিশির জানালেন, বিক্রিবাট্টা তাদের বেশ ভালোই হচ্ছে। বইপ্রেমীরা আগের মতোই মেলায় ভিড় করছেন।   প্রবাসী লেখক পুরস্কার এদিন মেলার মূলমঞ্চে দেয়া হয় বাংলা একাডেমী প্রবাসী লেখক পুরস্কার ২০১২। কথাশিল্পী সালেহা চৌধুরী এবং ডা. মাসুদ আহমেদকে সাহিত্যে বিশেষ অবদানের জন্য বাংলা একাডেমী প্রবাসী লেখক পুরস্কার ২০১২ প্রদান করা হয়। অনুষ্ঠানে সভাপতিত্ব করেন ড. আনিসুজ্জামান। নতুন বই বাংলা একাডেমীর সমন্বয় ও জনসংযোগ উপবিভাগ থেকে প্রাপ্ত তথ্যানুযায়ী,  সোমবার মেলার ২৫তম দিনে ৭৭টি নতুন বই এসেছে। এর মধ্যে গল্প ১৪টি, উপন্যাস ১৩টি, প্রবন্ধগ্রন্থ ৬টি, কবিতার বই ১৮টি, গবেষণাগ্রন্থ ৩টি, ছড়ার বিই ৫টি, শিশুসাহিত্য ১টি, জীবনীগ্রন্থ ১টি, মুক্তিযুদ্ধ বিষয়ক ২টি, নাটক ১টি, ইতিহাস ১, রাজনীতি ১টি, রম্য/ধাঁধা ১, অনুবাদগ্রন্থ ২টি এবং অন্যান্য বিষয়ের উপর ৮টি বই। এছাড়া, এদিন মেলার নজরুল মঞ্চে ১৫টি নতুন বইয়ের মোড়ক উন্মোচন করা হয়।   মূল মঞ্চের আয়োজন সোমবার বিকেলে মেলার মূল মঞ্চে অনুষ্ঠিত হয় ‘চারুশিল্পের অগ্রপথিক ও কীর্তিমান শিল্পপুরুষ রশিদ চৌধুরী’ শীর্ষক আলোচনা অনুষ্ঠান। এতে প্রবন্ধ উপস্থাপন করেন কবি ও শিল্পসমালোচক রবিউল হুসাইন। আলোচনায় অংশ নেন চিত্রশিল্পী রফিকুন নবী, স্থপতি সামসুল ওয়ারেস এবং চিত্রসমালোচক মঈনুদ্দীন খালেদ। সভাপতিত্ব করেন শিল্পী কাইয়ুম চৌধুরী। সন্ধ্যায় সাংস্কৃতিক অনুষ্ঠানে সংগীত পরিবেশন করেন মালবিকা দাশ, শিমু দে, আবদুল আলিম, মাহবুবা রহমান, ইফফাত আরা নার্গিস, মঙ্গল চন্দ্র মণ্ডল, দীপা চৌধুরী এবং মো. মুরাদ হোসেন বাদল। মঙ্গলবারের আয়োজন মঙ্গলবার বিকালে মেলার মূল মঞ্চে ‘বাংলাদেশ জাতীয় জাদুঘরের শতবর্ষ’ শীর্ষক আলোচনা অনুষ্ঠান। এতে প্রবন্ধ উপস্থাপন করবেন ফিরোজ মাহমুদ। আলোচনায় অংশ নেবেন সাইফুদ্দীন চৌধুরী, প্রকাশ চন্দ্র দাস এবং হাশেম সূফী। সভাপতিত্ব করবেন অধ্যাপক আবদুল মমিন চৌধুরী। সন্ধ্যায় থাকছে সাংস্কৃতিক অনুষ্ঠান।",literature
"কিশোরগঞ্জ, মে ৬ (বিডিনিউজ টোয়েন্টিফোর ডটকম)- দেশে প্রচলিত আইনে আর কোনো নির্বাচন অনুষ্ঠিত হবে না বলে জানিয়েছেন প্রধান নির্বাচন কমিশনার (সিইসি) এ টি এম শামসুল হুদা। তিনি বলেন, ""সংসদে নতুন আইন পাসের পর সিটি করপোরেশন, পৌরসভাসহ অন্যান্য নির্বাচন অনুষ্ঠানের ব্যবস্থা নেওয়া হবে।"" বুধবার সকালে কিশোরগঞ্জ শহরের আলোরমেলায় ইসি'র সার্ভার স্টেশনের স্থান নির্বাচন করতে এসে সাংবাদিকদের প্রশ্নের জবাবে তিনি এসব কথা বলেন। সিইসি বলেন, ""নির্বাচন কমিশনের বর্তমান সার্ভার ব্যবস্থা সম্পূর্ণ ঢাকা কেন্দ্রীক। আমরা এটাকে উপজেলা পর্যায় পর্যন্ত বিকেন্দ্রীকরণ করতে চাই, যাতে জাতীয় পরিচয়পত্র তৈরী ও ভোটার তালিকা হালনাগাদ করতে সার্ভার স্টেশন জনগণের সার্ভিস স্টেশন হিসেবে কাজ করতে পারে।"" তত্ত্বাবধায়ক সরকার পদ্ধতি বাতিল হলে নির্বাচন কমিশন সুষ্ঠুভাবে নির্বাচন অনুষ্ঠানে সক্ষম হবে কি না জানতে চাইলে শামসুল হুদা বলেন, সরকারের কাছ থেকে এ সংক্রান্ত প্রস্তাব পাওয়ার পর নির্বাচন কমিশন মতামত জানাবে। তবে এ ব্যাপারে তার এক সহকর্মী যে বক্তব্য দিয়েছেন তা তার ব্যক্তিগত অভিমত বলে তিনি জানান। সিইসি শহরের আলোরমেলায় সার্ভার স্টেশনের জন্য দুটি স্থান পরিদর্শন করেন। এ সময় জেলা প্রশাসক মো: শাহ কামাল, পুলিশ সুপার ভানু লাল দাস, জেলা নির্বাচন কর্মকর্তা জাহিদ হোসেনসহ উর্ধ্বতন সহকারী কর্মকর্তারা উপস্থিত ছিলেন। পরে তিনি তাড়াইল, করিমগঞ্জ, কটিয়াদী, নিকলী ও বাজিতপুর উপজেলায় সার্ভার স্টেশনের স্থান পরিদর্শনে যান। বিডিনিউজ টোয়েন্টিফোর ডটকম/প্রতিনিধি/এফএফ/এইচএ/১৩২১ ঘ.
",politics
"অনলাইনে প্রথম আলো (prothom-alo.com) নিয়মিত পড়া হয় ১৯০টি দেশ থেকে। পড়ার পাশাপাশি পাঠকেরা প্রতিদিন রাজনীতি, অর্থনীতি, সমাজ, খেলাসহ বিভিন্ন বিষয়ে তাঁদের মতামত দেন। তাঁদের এ মতামত চিন্তার খোরাক জোগায় অন্যদের। গত কয়েক দিনে বিভিন্ন বিষয়ে পাঠকদের কিছু মন্তব্য ঈষৎ সংক্ষেপিত আকারে ছাপা হলো। ফল খারাপের জন্য বিএনপি-জামায়াতের হরতাল দায়ী: প্রধানমন্ত্রী এবারের উচ্চমাধ্যমিক ও সমমানের পরীক্ষার ফল আগের বছরের তুলনায় অপেক্ষাকৃত খারাপ হওয়ার পেছনে বিএনপি-জামায়াতের ঘন ঘন হরতাল ডাকাকে মুখ্য প্রভাবক হিসেবে চিহ্নিত করেছেন প্রধানমন্ত্রী শেখ হাসিনা। এ খবরে প্রতিক্রিয়া জানিয়ে ফোরকান লিখেছেন: সত্য কথা একটু কঠোর ও কর্কশ লাগে। তাই এসব কথা আপনার না বলাই ভালো। বিএনপি-জামায়াত গাড়ি ভাঙে, মানুষ মারে, ওদের ভোটও বাড়ে! শাহ: ১৯৯৫ সালে আমার বড় বোন এসএসসি পরীক্ষা দিয়েছিলেন। তাঁর পরীক্ষা চলাকালে ছয় দিন হরতাল হয়েছিল। শেখ হাসিনা, আপনার কি মনে আছে, ১৯৯১-৯৬ সাল পর্যন্ত আপনার দল কত দিন হরতাল ডেকেছিল? পাঁচ বছরে আপনারা মোট হরতাল ডেকেছিলেন পাঁচ মাস ২৩ দিন। সংখ্যাটি মনে রাখুন। সাজ: শিক্ষার্থীদের নিয়ে রাজনীতি না করলে ভালো হতো। ফলাফল বিপর্যয়ের জন্য আপনারা কি কম দায়ী? জনগণকে এত বোকা ভাববেন না। হাসিবুল হাসান: আওয়ামী লীগ, বিএনপি, জামায়াত, যে দলই দেশ চালানোর দায়িত্ব নিতে চায়, দয়া করে দেশটির দিকে তাকান। দেখবেন এর বেহাল দশা। দেশে-দেশে বিভিন্ন বিষয়ে জনগণের মিশ্র অনুভূতি আছে, ছিল ও থাকবে। একজন বিচক্ষণ নেতার গুণ হলো তিনি সব সমস্যার মধ্যেও দেশকে সমৃদ্ধির দিকে নিয়ে যাবেন। কে কী করল, সেটি দেখার চেয়ে নিজে কী করতে পারছেন, সেটি খেয়াল করা দরকার। দল নিষিদ্ধ বিএনপি সমর্থন করে না: মির্জা ফখরুল জামায়াতে ইসলামীর নিবন্ধন আদালতে অবৈধ ঘোষিত হওয়ার পরিপ্রেক্ষিতে বিএনপির ভারপ্রাপ্ত মহাসচিব মির্জা ফখরুল ইসলাম আলমগীর বলেছেন, ‘কোনো রাজনৈতিক দল বা সংগঠনকে নিষিদ্ধ করা বিএনপি সমর্থন করে না।’ তাঁর এ মন্তব্যে মতামত জানিয়ে পুষ্পিতা লিখেছেন: রাজনৈতিক দল নিবন্ধনের বিষয়টি আদালতের নয়। রাজনৈতিক বিষয়টি আদালতে নিয়ে যাওয়া আওয়ামী লীগের কৌশল। বিএনপির ‘কোনো দল নিষিদ্ধের পক্ষে নয়’ এ কথা বলার সঙ্গে সঙ্গে আওয়ামী লীগের কর্মকাণ্ড নিয়েও স্পষ্ট করে বলা উচিত। মনির: ১৯৭৫-এর আগে যে দলটি বাংলাদেশের অস্তিত্ব স্বীকার করত না, যে দলের নেতা-কর্মীরা এ দেশের সৃষ্টির বিরোধিতা করেছিল এবং দেশের মানুষের সঙ্গে বিরোধিতা করে শত্রুদের সঙ্গে হাত মিলিয়েছিল, তাদের এ দেশে রাজনীতি করার কোনো অধিকার নেই। ‘সহযোগীসহ ঘাতক ক্রসফায়ারে নিহত’ যুবলীগের নেতা রিয়াজুল হক খান মিল্কি হত্যার দেড় দিনের মাথায় হত্যাকাণ্ডের প্রধান সন্দেহভাজন যুবলীগের আরেক নেতা জাহিদ সিদ্দিকী তারেক ও শাহ আলম নামের আরেক ব্যক্তি র‌্যাবের ‘ক্রসফায়ারে’ নিহত হয়েছেন। এ সংবাদে প্রতিক্রিয়া জানিয়ে মোহসিন রেজা লিখেছেন: এটা কি আরেকটা হত্যাকাণ্ড নয়? কেন তারেককে এভাবে হত্যা করা হলো? এ হত্যার সঙ্গে সরকারের উচ্চপর্যায়ের কেউ জড়িত নন তো? নূর আহমেদ: আমি ক্ষুব্ধ ও আতঙ্কিত। আমাদের একসময়কার অত্যন্ত প্রশংসিত র‌্যাব এখন এতটাই অযোগ্য হয়ে গেছে যে, একজন সন্দেহভাজন খুনিকে হাসপাতাল থেকে থানা পর্যন্ত নিরাপদে নিয়ে যাওয়ার সামর্থ্য রাখে না? হতে পারে, এই হত্যাকাণ্ডের মূল পরিকল্পনাকারীকে বাঁচাতে এমন একটি ক্রসফায়ারের নাটক মঞ্চস্থ করা হয়েছে। বিপদে আমাদের ভরসাস্থল যদি এতটাই খারাপ অবস্থায় থাকে, তবে এ দেশের নাগরিক হিসেবে নিজেকে করুণা আর ধিক্কার দেওয়া ছাড়া আর কিছু ভাবতে পারছি না। জামায়াতের নিবন্ধন অবৈধ সংখ্যাগরিষ্ঠ মতের ভিত্তিতে রাজনৈতিক দল হিসেবে জামায়াতে ইসলামীর নিবন্ধন অবৈধ ঘোষণা করেছেন হাইকোর্ট। এ খবরে প্রতিক্রিয়া জানিয়ে রহমতুল্লাহ বাবু লিখেছেন: এসব বুদ্ধি আওয়ামী লীগের মাথায় কোথা থেকে আসে, কে জানে। জামায়াতের নিবন্ধন বাতিল হলে তারা বিএনপির ছায়াতলে আশ্রয় নেবে। তখন বিএনপির কর্মীসংখ্যা বেড়ে যাবে এবং ভোটও বাড়বে। জামায়াত পাড়ার মোড়ে হঠাৎ করে গড়ে ওঠা কোনো ক্লাব বা নাটকের দল নয়। এর শিকড় অনেক গভীরে প্রোথিত। একে মোকাবিলার একমাত্র উপায় হলো নিজেদের মত ও পথ এমনভাবে প্রতিষ্ঠিত করা, যাতে তা জনগণের কাজে জামায়াতের মত ও পথের চেয়ে গ্রহণযোগ্য বলে মনে হয়। মাহবুব নূর: সংসদে জামায়াতের প্রতিনিধি রয়েছেন। দলটির অনেক সমর্থকও আছে। দল নিষিদ্ধ করলে এসব মানুষ কি আন্ডারগ্রাউন্ডে চলে যাবে? যদি তা-ই হয়, তারপর আমার পরিবার, রাস্তাঘাট, হাটবাজার—সব নিরাপদ থাকবে তো? হোসাইন: জামায়াত কিন্তু মুক্তিযুদ্ধের বিরোধিতা করার অপরাধে অবৈধ হয়নি, হয়েছে সংবিধানের সঙ্গে দলটির সাংঘর্ষিক গঠনতন্ত্রের কারণে। সংঘর্ষটা ধর্ম নিয়ে। এই রায় কার্যকর হলে দেশের আরও বেশ কিছু ধর্মভিত্তিক দল সাংবিধানিক সংকটে পড়বে। ফলে দেশে মারাত্মক সমস্যার সূচনা হতে পারে। অথচ এভাবে না করে শুধু মুক্তিযুদ্ধের বিরোধিতা করার কারণে দলটি নিষিদ্ধ করা যেত। আদতে এটাই ছিল গণদাবি। (পাঠকের মন্তব্য বিস্তারিত পড়তে ও আপনার মতামত জানাতে ভিজিট করুন prothom-alo.com)
",politics
"বছর খানেক ধরেই দেশে-বিদেশে ঘুরেফিরে একটা আলোচনা কানে এসেছে। আলোচনার বিষয়বস্তু বাংলাদেশে জঙ্গিবাদ উত্থানের ঝুঁকি। চারটি সিটি করপোরেশন নির্বাচনের পর এ আলোচনা আরও তীব্র হয়েছে। এ আলোচনায় এক পক্ষের যুক্তি, বাংলাদেশে গণতন্ত্রের জন্য গ্রহণযোগ্য ও সবার অংশগ্রহণমূলক নির্বাচনের চেয়েও জরুরি হচ্ছে ইসলামি জঙ্গিবাদ নির্মূল করা। আর তাদের ভাষায়, ইসলামি জঙ্গিবাদের মূল পৃষ্ঠপোষক হলেন বিরোধীদলীয় নেতা খালেদা জিয়া ও তাঁর দল বিএনপি। তাদের বিবেচনায় ক্ষমতাসীন জোট সরকারের গত পাঁচ বছরের ব্যর্থতা কিংবা কথিত ‘কুশাসন‘ বা ‘অপশাসন’-এর অভিযোগ সিটি করপোরেশন নির্বাচনকে যতটা না প্রভাবিত করেছে, তার চেয়ে অনেক বেশি প্রভাবিত করেছে নব-আবির্ভূত আধা রাজনৈতিক গোষ্ঠী হেফাজতে ইসলাম। কূটনৈতিক অঙ্গনেও একটি অংশের মধ্যে এ ধারণা চালু আছে যে শেখ হাসিনার নেতৃত্বাধীন মহাজোট ক্ষমতায় ফিরতে না পারলে জঙ্গিবাদের পুনরুত্থানের ঝুঁকি গুরুতর হয়ে উঠতে পারে। সরকারের কূটনৈতিক কৌশলের কথিত কিছু সাফল্যের মধ্যে এটা অন্যতম। সম্ভবত সে কারণেই লন্ডন ও ওয়াশিংটনের মতো পশ্চিমা দেশগুলোর শহরে নানা আসরে এ বিষয়ে বাংলাদেশিদের অগুনতি প্রশ্নের মুখোমুখি হতে হয়। বাংলাদেশের নির্বাচন নিয়ে যে সংকট ও প্রাণঘাতী সহিংসতা চলছে, এর শেষ কোথায়? দুই নেত্রীর মধ্যে কোনোভাবেই কি আপস সম্ভব নয়? ইসলামি উগ্রপন্থার ঝুঁকি কতটা? ঘোষিত তফসিলে বিএনপিকে বাদ দিয়ে নির্বাচন কি সম্ভব? সেই নির্বাচনে কি ৫০ শতাংশের বেশি ভোটার অংশ নিতে পারেন? সেনাবাহিনীর ভূমিকা কী হতে পারে? আন্তর্জাতিক শক্তিগুলোর করণীয় কী? মিসরে ইসলামপন্থীদের বিপরীতে প্রগতিবাদীদের রাজনৈতিক লড়াইয়ে যেমনটি দেখা গেছে, বাংলাদেশে উদারপন্থীরা সে রকমটি কেন ভাববে না? গেল সপ্তাহে লন্ডনে বিভিন্ন দূতাবাসের প্রতিনিধি, নিরাপত্তা বিশ্লেষক ও বিশ্ববিদ্যালয়ের কয়েকজন শিক্ষকের এক সেমিনারে এসব প্রশ্নই উত্থাপিত হয়েছিল। বাংলাদেশের ভবিষ্যতের বিষয়ে এসব আগ্রহী ব্যক্তির মধ্যে ছিলেন ব্রিটিশ প্রতিরক্ষা দপ্তরের প্রতিনিধি, ভারত, জার্মানি, নেদারল্যান্ডস ও অস্ট্রেলীয় দূতাবাসের প্রতিনিধি। আরও ছিলেন জাতিসংঘের একজন কর্মকর্তা ও কয়েকটি বহুজাতিক কোম্পানির উপদেষ্টা। বাংলাদেশের নির্বাচনকেন্দ্রিক সংকটের নানা খুঁটিনাটি নিয়ে তাঁদের এসব প্রশ্নের জবাব দিতে ডাক পড়েছিল বাংলাদেশে বিবিসির সাবেক সংবাদদাতাদের একজন ফ্রান্সিস হ্যারিসন ও আমার। সেমিনারের আয়োজক ইন্টারন্যাশনাল ইনস্টিটিউট অব স্ট্র্যাটেজিক স্টাডিজ (আইআইএসএস)। গত সেপ্টেম্বরে ইউনিভার্সিটি অব লন্ডনের ইনস্টিটিউট অব কমনওয়েলথ স্টাডিজের (আইসিএস) এক অনুষ্ঠানেও আমার অভিজ্ঞতা একই রকম। বৈশ্বিক রাজনীতি, কূটনীতি ও নিরাপত্তা বিষয়ে আইআইএসএসের অগ্রণী ভূমিকা সুবিদিত। বিশ্বের যেকোনো প্রান্তে সংকট ঘনীভূত হওয়ার আলামত দৃশ্যমান হলেই আইআইএসএস সেই সংকটের কারণ বিশ্লেষণ করে তার প্রবণতা ও গতিপথ সম্পর্কে আগাম দিকনির্দেশনা দিয়ে থাকে। ভারতীয় দূতাবাসের উপদেষ্টা গুরুচরণ সিং বেদি জানতে চেয়েছিলেন, এ সংকট থেকে উত্তরণে বিএনপির তরফ থেকে কোনো ছাড় দেওয়ার সম্ভাবনা আছে কি না। দ্য রিস্ক অ্যাডভাইজরি গ্রুপের নিরাপত্তা বিশ্লেষক ভাবিন ভিয়াস তাঁর সাম্প্রতিক ঢাকা সফরের অভিজ্ঞতা উল্লেখ করে বলেন, সে সময়ে অনেকেই তাঁকে বলেছেন, বিরোধী দল সহিংসতা এমনভাবে ছড়াতে চায়, যাতে সামরিক বাহিনী হস্তক্ষেপ করার পরিস্থিতি তৈরি হয়। এ বক্তব্য ঠিক কি না, এমন প্রশ্ন ছিল তাঁর। বহুজাতিক একটি জ্বালানি কোম্পানির কান্ট্রি রিস্ক অ্যাডভাইজার আইনুর ক্যাডিলবেকের প্রশ্ন ছিল, প্রধান দুই দলের নেতাদের উত্তরাধিকারী কারা এবং তাঁরা ভবিষ্যতের জন্য কোনো আশার আলো দেখাতে পারেন কি না। আইসিএসের সিনিয়র ফেলো উইলিয়াম ক্রলির প্রশ্ন ছিল, রাজনৈতিক মেরুকরণে ইসলামপন্থীরা সবাই কি একমুখী? রাজনীতিতে সুফিবাদের অনুসারী ইসলামপন্থীদের কোনো ভূমিকা আছে কি না। আইআইএসএসের সিনিয়র ফেলো রাহুল রায় চৌধুরীর প্রশ্নগুলোর মধ্যে একটি ছিল, নির্বাচনে ৫০ শতাংশের বেশি ভোটার উপস্থিতির সম্ভাবনা কতটুকু? আইআইএসএসের আরেকজন গবেষক অ্যান্টনিও লেভেসকুর প্রশ্ন ছিল, যুক্তরাষ্ট্র ও ভারত কী ধরনের ভূমিকা নিতে পারে? এসব প্রশ্নের কোনোটিরই কোনো স্বতঃসিদ্ধ উত্তর নেই। এমনকি, উভয় নেত্রীর সম্ভাব্য উত্তরাধিকারী কারা, সেই প্রশ্নের জবাব দেওয়াও কঠিন। একজন নেত্রীর ক্ষেত্রে তা কিছুটা স্পষ্ট হলেও অন্য জনের ক্ষেত্রে এখনো দোদুল্যমানতার আলামত বিদ্যমান। তবে এসব আলোচনার কেন্দ্রে রয়েছে একটিই উদ্বেগ, বিশ্বের তৃতীয় মুসলিমপ্রধান জনগোষ্ঠীর রাষ্ট্রটিতে জঙ্গিবাদ উত্থানের আশঙ্কা। সুতরাং, ঢাকায় ভারতীয় পররাষ্ট্রসচিবের আলোচনায় জঙ্গিবাদের ঝুঁকির কথা যে আলোচিত হবে, তাতে বিস্মিত হওয়ার কিছু আছে বলে মনে হয় না। তবে বিষয়টি কারও কারও কাছে দৃষ্টিকটু মনে হওয়াটাও স্বাভাবিক। ভারতে সাম্প্রদায়িক রাজনৈতিক শক্তির উত্থানও যে বাংলাদেশের রাজনীতিতে নেতিবাচক প্রভাব ফেলবে, সেই বাস্তবতা অস্বীকারের কোনো উপায় কি আছে? প্রধানমন্ত্রী শেখ হাসিনা এবং তাঁর সরকার ও জোটের নেতারা জঙ্গিবাদের ঝুঁকির বিষয়কে দেশের বাইরে বৈশ্বিক পরিসরে তুলে ধরার ক্ষেত্রে সফল হলেও সেই সাফল্যই কি এখন তাঁর জন্য কিছুটা কাল হয়ে দাঁড়িয়েছে? বিএনপির সমর্থকদের প্রচারণার জোরেই হোক অথবা আওয়ামী পরিবারের অতি প্রচারের কারণেই হোক, অনেকের মনে এখন সন্দেহ তৈরি হয়েছে যে আওয়ামী লীগ আসলে কোনোভাবেই বিএনপিকে নির্বাচনে চায় না। সে কারণেই বাধ্য না হলে তাদের কোনো ছাড় দেওয়ার সম্ভাবনা নেই। বাংলাদেশের উন্নয়ন সহযোগী ও বিদেশি বন্ধুদের মধ্যেও এ ধারণা ধীরে ধীরে দানা বাঁধছে। সম্ভবত সে কারণেই এখন তাঁদের কণ্ঠে একই আওয়াজ যে তাঁরা চান, সবার অংশগ্রহণমূলক, বিশ্বাসযোগ্য ও অবাধ একটি নির্বাচন। কথিত জঙ্গি দমনের নীতি জঙ্গিবাদকে যে আরও উসকে দেবে না, সে প্রশ্নেও তাঁরা আশ্বস্ত নন। বিষয়টিতে একমাত্র ব্যতিক্রম ভারত, যারা প্রকাশ্যেই বলেছে সর্বোচ্চসংখ্যক দলের অংশগ্রহণের কথা। ভারতের এ অবস্থান যতটা না আওয়ামী লীগের কৃতিত্ব, তার চেয়ে বেশি তাদের নিজেদের হিসাব বলেই মনে হয়। ভারত সম্ভবত তার নিজস্ব অভিজ্ঞতার কারণেই বিএনপির নেত্রীর আশ্বাসে আশ্বস্ত হতে পারেনি। বিএনপিকে বাইরে রেখে নির্বাচন হলে সেই নির্বাচনকে বিশ্বাসযোগ্য করা আওয়ামী লীগের জন্য কতটা দুরূহ হবে, তা নিয়েও ভারতীয় কূটনীতিকদের মধ্যে উদ্বেগ রয়েছে। আর সে ক্ষেত্রে আওয়ামী লীগের কৌশল ইতিমধ্যেই একটা বড় ধরনের ধাক্কা খেয়েছে। তাদের আশা ছিল, খালেদা জিয়া নির্বাচনে না গেলেও বিএনপির কোনো না কোনো উপদল বা নেতাকে নির্বাচনে আনা সম্ভব হবে। তাদের সেই চেষ্টা ও আশা বিফলে গেছে। খালেদা জিয়া অন্তত নির্বাচন বর্জনের ক্ষেত্রে ছিয়াশির মতোই তাঁর দলের ঐক্যের প্রমাণ দিতে সক্ষম হয়েছেন। এর সঙ্গে বাড়তি প্রাপ্তির সম্ভাবনা তৈরি হয়েছে জেনারেল এরশাদের ভূমিকায়। তাঁর দল ভাঙলেও তিনি নিজে যদি নির্বাচন থেকে দূরে থাকেন, তাহলে নির্বাচন শেষ পর্যন্ত আর নির্বাচন থাকে কি না, সেটাই তো প্রশ্ন হয়ে দাঁড়াবে। কৌতুককর নানা মন্তব্যের জন্য খ্যাতিমান অর্থমন্ত্রীর গত সোমবারের নীরস এক মন্তব্যে সেই বাস্তবতার স্বীকৃতি মেলে। তাতে তাঁর সতীর্থদের বা দলীয় প্রধানের দৃষ্টিভঙ্গিতে কোনো পরিবর্তনের আশা নেই। বাংলাদেশের রাজনৈতিক ভবিষ্যৎ ও নির্বাচন বিষয়ে বিদেশিদের নিবিড় তৎপরতায় অনেকেই বিরক্ত ও ক্ষুব্ধ। কিন্তু ৫ ডিসেম্বরের কথাই ধরুন। সেদিন ইউরোপীয় পার্লামেন্টের মধ্য ও ডানপন্থী ২৭টি দলের জোট ইউরোপিয়ান পিপলস পার্টি (ইপিপি) গ্রুপের আমন্ত্রণে ব্রাসেলসে আমন্ত্রিত হয়ে এসেছিলেন আওয়ামী লীগ ও বিএনপির শীর্ষস্থানীয় কিছু নেতা। কিন্তু সেই পার্লামেন্টারি কমিটি কক্ষে এক দলের নেতারা প্রতিপক্ষের কাছে যেভাবে অপদস্থ হলেন, সেটা ইউরোপীয় রাজনীতিকেরা কেন নীরবে মেনে নেবেন? সুতরাং, তাঁরা যদি বাংলাদেশের রাজনৈতিক লড়াই বাংলাদেশের মাটিতেই নিষ্পত্তির উদ্যোগ নিতে তাঁদের কূটনীতিকদের নির্দেশনা দেন, তাহলে সেটা কি খুবই অযৌক্তিক হবে?   কামাল আহমেদ: প্রথম আলোর বিশেষ প্রতিনিধি, লন্ডন।
",politics
"প্রথমবারের মতো স্টেজ শো করতে ভারত গেল ব্যান্ডদল ‘সোনার বাংলা সার্কাস’। একটি দুটি নয়, পাঁচটি ভিন্ন ভিন্ন মঞ্চে গাইবে তারা। কনসার্টের মৌসুমে দেশের বিভিন্ন স্থানে ব্যস্ত সময় পার করছে দলটি। এরই মধ্যে কনসার্ট করতে আজ ভারতের উদ্দেশ্যে উড়াল দিয়েছে ‘সোনার বাংলা সার্কাস’।আগামীকাল শনিবার থেকে ২৫ ফেব্রুয়ারি কলকাতায় ৫টি স্টেজ শোতে গান গাইবেন ‘সোনার বাংলা সার্কাস’। প্রথম শো আগামীকাল প্রেসিডেন্সি বিশ্ববিদ্যালয়ে। কনসার্টটিতে তাদের সঙ্গে আরও গান গাইবে কলকাতার জনপ্রিয় ব্যান্ডগুলো। এরপর রাতে ব্যান্ডটি উঠবে ক্যালবাঙ্কা ফেস্টের মঞ্চে।২১ ফেব্রুয়ারিতে তারা গান গাইবে হোয়াটসঅ্যাপ ক্যাফে লাইভে। দুই দিন বিরতি দিয়ে ২৪ তারিখ পারফর্ম করবে স্কিনি মোস জাজ ক্লাবে। এই ক্লাবে ‘সোনার বাংলা সার্কাস’ একক পারফর্ম করবে। সর্বশেষ ২৫ তারিখ কলকাতার বরানগরের রবীন্দ্র ভবনে গান গাইবে এই ব্যান্ডদল। সেখানে কলকাতার নতুন প্রজন্মের রক ও মেটাল ব্যান্ডের সঙ্গে হেডলাইনার হিসেবে দেখা যাবে সোনার বাংলা সার্কাসকে। ব্যান্ডদলটির ম্যানেজার গৌতমকে শুভ এ তথ্য নিশ্চিত করেছেন।কলকাতার এই কনসার্ট ট্যুর প্রসঙ্গে ব্যান্ডের ভোকালিস্ট প্রবর রিপন বলেন, ‘আমাদের ব্যান্ডের প্রথম বিদেশযাত্রা। আমাদের অনেক ভালো লাগছে। একই ভাষাভাষীর মানুষ, তবুও অন্য দেশের শ্রোতাদের কাছে গান গাওয়ার জন্য যাওয়া। তাই একটু উত্তেজনাবোধ করাটা স্বাভাবিক। টানা পাঁচটি কনসার্ট তাই আলাদা একটা চাপ বোধ করছি। কিন্তু আমরা নিশ্চিত আমাদের গান ভোলাতে পারবে মাঝখানের কাঁটাতারের বাধা।’২০১৮ সালে পাঁচ সদস্য নিয়ে গঠিত হয় ‘সোনার বাংলা সার্কাস’ ব্যান্ডদলটি। এই ব্যান্ডদলের প্রথম  অ্যালবাম ‘হায়েনা এক্সপ্রেস’। এই দলের পাঁচ সদস্য হলেন প্রবর রিপন (ভোকাল ও গিটারিস্ট), পাণ্ডুরাঙ্গা ব্লুমবার্গ (গিটারিস্ট), এনামুল হাসান (ড্রামার), শাকিল হক (বেজ গিটার) ও সাদ চৌধুরী (কি-বোর্ড)।",entertainment
"অ্যান্টার্কটিকার থোয়াইটস হিমবাহকে ‘ডুমস ডে গ্লেসিয়ার’ বা ‘কিয়ামতের হিমবাহ’ বলেও ডাকা হয়। গত বুধবার নেচার জার্নালে প্রকাশিত দুটি গবেষণাপত্রে দেখা গেছে, অ্যান্টার্কটিকার দৈত্যকার থোয়াইটস হিমবাহের দুর্বল অংশগুলোতে উষ্ণ পানি প্রবেশ করছে। পাশাপাশি ক্রমেই বাড়তে থাকা তাপমাত্রা এ হিমবাহের গলে যাওয়া ত্বরান্বিত করছে। এই হিমবাহ পুরোপুরি গলে গেলে বিশ্বজুড়ে সমুদ্রপৃষ্ঠের উচ্চতা আধা মিটারের বেশি বেড়ে যেতে পারে।১৩ জন মার্কিন ও ব্রিটিশ বিজ্ঞানীর একটি দল ২০১৯ ও ২০২০ সালে প্রায় ছয় সপ্তাহের মতো এই হিমবাহে অবস্থান করে গবেষণা চালিয়েছে। পানির নিচে চলাচলে সক্ষমতাসম্পন্ন একটি  রোবটযানের মাধ্যমে তাঁরা তথ্য সংগ্রহ করেছেন। রোবটযানটির নাম আইসফিন। এর মধ্য দিয়ে প্রথমবারের মতো হিমবাহের বরফ গলে যেখানে সমুদ্রে মিশছে, সে স্থানের তথ্য বিজ্ঞানীদের হাতে এসেছে।কর্নওয়াল বিশ্ববিদ্যালয়ের বিজ্ঞানী ব্রিটনি শিমিট একটি গবেষণাপত্রে লিখেছেন, এসব চিড়ে উষ্ণ পানি জমে হিমবাহ গলে যাওয়াকে ত্বরান্বিত করে তুলছে। প্রতিবছর ৩০ মিটার করে বরফ গলছে বলে জানিয়েছেন তিনি।শিমিট বলেন, ‘উষ্ণ পানি হিমবাহের সবচেয়ে দুর্বল অংশগুলোতে প্রবেশ করছে এবং পরিস্থিতিকে আরও খারাপ করে তুলছে। বিষয়টি নিয়ে আমাদের সবার উদ্বিগ্ন হওয়া উচিত।’বিশ্বের হিমবাহগুলো সম্পর্কে আরও বেশি ধারণা পাওয়ার জন্য গবেষণাটি চালানো হয়েছিল। এই গবেষণার প্রকল্পটি বেশ ব্যয়বহুল। এর পেছনে খরচ হয়েছে প্রায় ৪ কোটি ৭ লাখ ইউরো (প্রায় ৫৩০ কোটি টাকা)।এর আগে থোয়াইটস হিমবাহের গভীরের এই অংশ নিয়ে বিজ্ঞানীদের কাছে কোনো তথ্য ছিল না। তবে আইসফিনের বদৌলতে এবারই প্রথম ৫৮৭ মিটার গভীরের চিত্র পাওয়ার ফলে হিমবাহের চিড় কতটা ভয়াবহ, সে ধারণা পাওয়া গেল।অবশ্য শিমিট আরেকটা গবেষণাপত্র নিয়ে কাজ করছেন। সেটিতে বলা হয়েছে, হিমবাহটির বরফ যেখানে সমুদ্রে মিশেছে, সেখানকার বরফ বছরে পাঁচ মিটার করে গলে যাচ্ছে। আগে যা ধারণা করা হয়েছিল, তার চেয়ে পরিস্থিতি কিছুটা ভালো।তবে এ নিয়েও সতর্ক করেছেন শিমিট। তাঁর মতে, ‘বরফ গলার হার কমার মানে এই না যে তা থেমে যাচ্ছে।’",international
"তুরস্ক ও সিরিয়ায় শক্তিশালী ভূমিকম্পে নিহত মানুষের সংখ্যা বেড়ে ৪৪ হাজারের কাছাকাছি পৌঁছে গেছে। এর মধ্য তুরস্কেই মৃতের সংখ্যা ৩৮ হাজার ছাড়িয়েছে। দুই দেশে এখনো উদ্ধারকাজ চলছে। এ কারণে মৃতের সংখ্যা আরও বাড়তে পারে বলে আশঙ্কা করা হচ্ছে।
তুরস্কের দুর্যোগ ব্যবস্থাপনাবিষয়ক রাষ্ট্রীয় সংস্থা এএফএডি আজ শুক্রবার সকালে জানিয়েছে, ভূমিকম্পে দেশটিতে এখন পর্যন্ত ৩৮ হাজার ৪৪ জনের মৃত্যু হয়েছে। অন্যদিকে সিরিয়া সরকারের দেওয়া তথ্য অনুযায়ী, দেশটিতে মৃতের সংখ্যা ৫ হাজার ৮০০। অর্থাৎ ভূমিকম্পে দুই দেশে প্রাণহানির সংখ্যা এখন ৪৩ হাজার ৮৪৪।৬ ফেব্রুয়ারি ভোরে তুরস্ক ও সিরিয়ার সীমান্তবর্তী এলাকায় শক্তিশালী ভূমিকম্প আঘাত হানে। রিখটার স্কেলে এর মাত্রা ছিল ৭ দশমিক ৮। ভূকম্পনপীড়িত তুরস্কের ১০টি অঞ্চলে তিন মাসের জরুরি অবস্থা জারি করা হয়েছে।
ভূকম্পনপীড়িত এলাকাগুলোয় যথাসময়ে যথেষ্ট ত্রাণ না পৌঁছানোয় খাদ্যসংকট দেখা দিয়েছে। সেই সঙ্গে রয়েছে তীব্র শীত। ক্ষুধা ও শীতে কষ্ট পাচ্ছে অসংখ্য মানুষ। পরিস্থিতি এমন যে বিশ্ব স্বাস্থ্য সংস্থা (ডব্লিউএইচও) আশঙ্কা প্রকাশ করে বলেছে, ভূমিকম্পে যারা বেঁচে গেছে, তাদেরও অনেকে মারা যেতে পারে আশ্রয়, খাবার, সুপেয় পানি ও জ্বালানির অভাবে।তুরস্কের সরকারি হিসাব অনুযায়ী, দেশটিতে ভূমিকম্পে ক্ষতিগ্রস্ত হয়েছে—এমন মানুষের সংখ্যা ১ কোটি ৩০ লাখের বেশি। আর সিরিয়ায় জাতিসংঘের আবাসিক সমন্বয়ক এল-মোস্তাফা বেনলামিল জানিয়েছেন, দেশটিতে ক্ষতিগ্রস্ত হয়েছেন এক কোটির বেশি মানুষ। সংস্থাটির আশঙ্কা, দুই দেশে মৃতের সংখ্যা ৫০ হাজার ছাড়াতে পারে।",international

